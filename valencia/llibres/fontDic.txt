NOTA DE LA TRANSCRIPCIÓ. S'ha respectat l'ortografia, una
mica irregular, d'aquesta edició, que data de 1907. Únicament
s'han corretgit alguns errors evidents d'impressió.




LA FESTA DELS REIS



PERSONATGES

ORSINO,               Duc de Ilyria
SEBASTIÀ,             Germà de Viola
ANTONI,               Capità de vaixell, amic de Sebastià
UN CAPITÀ DE VAIXELL, Amic de Viola
VALENTÍ,              Gentilhome al servei del Duc
CURI,                 Gentilhome al servei del Duc
SIR TOBIAS BELCH,     Oncle d'Olivia (1)
SIR ANDREU AGUE-CHEEK (2)
MALVOLÍ,              Majordom d'Olivia
FABIÀ,                Servent d'Olivia
FESTA,                Jutglar d'Olivia
OLIVIA,               Comtesa
VIOLA
MARIA,                Cambrera d'Olivia
NOBLES, SACERDOTS, AGUTZILS, MUSICS Y ALTRA GENT

L'acció a Ilyria


I

UNA CAMBRA EN EL PALAU DEL DUC

(Entren el Duc, CURI y senyors; se sent una orquestra)

DUC
Si la musica és l'aliment de l'amor, toqueu, toqueu sens
parar mai, amareumen, fins que ma passió n'emmalalteixi y
assadollada'n mori. Un altre cop aquesta passada! Té un
caient tant dolcíssim! Ha lliscat per la meva orella com
l'oreig suau que roba y escampa'l penetrant perfum d'un marge
de violes!... Prou! No seguiu més. S'és perduda la dolçor
d'aquella passada! Oh esperit de l'amor! Que penetrant y
sublim és ton poder! Encara que en tu, com en la mar tot hi
capiga, no hi entra res, per esforçat y valiós que siga, que
als pocs minuts en força y en valer no minvi: tant fantasiosa
és la passió, aquesta suprema fantasia.

CURIUS
Senyor, voleu sortir a cassera?

DUC
De què, Curi?

CURIUS
Del cervo, senyor.

DUC
La del més noble de tots, és mon unic anhel ara. Oh! quan mos
ulls vegeren a Olivia, va semblarme que ab son alè purificava
l'aire; d'aquell instant vaig devenir una presa, y
d'aleshores que mos desitjos, com afamats mastins, séns repòs
me deixen.

(Entra VALENTÍ)

Què t'ha respost?

VALENTÍ
No us enutgeu, senyor; no he pogut conseguir que'm rebés; més
us porto la resposta que m'ha trasmès sa cambrera; en set
anys ni la llum del sol veurà son rostre descobert, car com
monja de clausura, constantment un tupit vel taparà son
rostre, y cada dia ruixarà de llagrimes sa cambra, per la
memoria d'un germà difunt, record que vol servar eternament
en son pensament entristit.

DUC
Oh! la que té tanta dolçura a l'ànima, la que a l'amor d'un
germà rendeix tal culte, ¿com sabrà estimar el dia que
l'aurífera sageta acabi ab l'estol d'afectes que en son pit
viuen; quan sang y cor, solis altíssims, siguin ocupats per
un rei unic? Anem a abandonarnos pels llits de flors; l'ombra
dels tupits brancatges és el més esplendid bressol pels
somnis d'amor.

(Sen van.)



II

PLATJA

(Entren VIOLA, un CAPITÀ DE VAIXELL y MARINERS)

VIOLA
Quin país és aquest, amic?

CAPITÀ
Ilyria, senyora.

VIOLA
Y què hi podré fer jo a Ilyria? Mon germà és al fons de
l'Elysseu!... Potser la sort haurà volgut que se salvés
també. Què us sembla, bons mariners?

CAPITÀ
Vós mateixa deveu la vida a una afortunada casualitat.

VIOLA
Pobre germà meu! Qui sab si ell també s'haurà salvat per un
sortós atzar?

CAPITÀ
Bé podria esser, senyora; y si us és consol lo probable, us
diré que a l'esberlarse nostre vaixell y en el moment que
anant a fons, vós y aquesta gent heu entrat a la barca, he
vist el vostre germà agafarse coratjosament a un troç de pal
que surava damunt la mar esvalotada, y, com Arió sobre
l'esquena del dofí, defensarse de les ones fins que ha
desaparescut a mon esguard.

VIOLA
Pren aquest or per tes paraules. Que fou possible sa
salvació, la meva ho assegura y tes paraules encara
n'aumenten l'esperança. Coneixes aquest país?

CAPITÀ
Sí, madona; perquè a tres hores d'aquí hi ha el poble on vaig
nàixer y m'he criat.

VIOLA
Qui governa aquesta terra?

CAPITÀ
Un duc tant noble de nom com de cor.

VIOLA
Com se diu?

CAPITÀ.
Orsino.

VIOLA
Orsino! Jo he sentit aquest nom per boca de mon pare. Encara
era solter allavores.

CAPITÀ.
Y encara ho és ara, o al menys fa poc que ho era, car jo tant
sols he estat un mes fòra d'aquí. Corria aleshores la veu (ja
sabeu, senyora, que és feina dels xics comentar les voluntats
y les fetes dels grans) que solicitava l'amor de l'hermosa
Olivia.

VIOLA
Y qui és aquesta Olivia?

CAPITÀ
Una honesta donzella, filla d'un comte, que va deixarla al
cuidado d'un germà d'ella, mort fa poc també, y per aital
desgracia és per lo que diuen que ha renunciat al món y a la
vista dels homes.

VIOLA
Doncs jo voldria entrar al servei d'aquesta dama, amagant ma
condició fins que fos madurat mon determini.

CAPITÀ
Ben difícil us serà això perque no reb a ningú, ni als
mateixos enviats del duc.

VIOLA
Capità, encara que molt sovint la perversitat pren bella
apariencia, ton rostre revela bondat, y crec que ton cor no
desdiu en res de ton rostre. Jo't demano, y t'ho
recompensaré, que no diguis a ningú qui soc y m'ajudis a
triar la disfreça que més convingui a mon projecte. Vui
entrar al servei del duc; tu m'hi presentaras com amic; y
creu que no seran en va tos passos, car jo sé cantar y bé
podria afegir la meva habilitat a sos esbarjos y fer així mos
oferiments acceptables. El temps s'encarregarà de lo demés;
mentrestant, ajusta ton silenci a ma prudencia.

CAPITÀ
El seu eunuc sigueu, que jo seré el vostre mut: que mai més
vegi la llum si surt de ma boca una paraula de més.

VIOLA
Mercés, capità, y guia.



III

A CASA D'OLIVIA

(Sir TOBIAS y MARIA)

SIR TOBIAS
Però, per quins cinc sous, la meva neboda s'ha de pendre així
la mort del seu germà? Bé massa sé que la tristesa és el
pitjor enemic de la vida.

MARIA
Creieume, Sir Tobias, haurieu de retirar més d'hora a la nit;
la senyora, vostra neboda, té molt que dir de les vostres
hores tant fòra de llei.

SIR TOBIAS
Bah! val més per ella que tingui que dir, que no que doni que
dir.

MARIA
Sí, però us estaria més bé que us mantinguessin en els
modestos límits d'una vida ordenada.

SIR TOBIAS
M'estaria més bé! No haig de menester que res m'estigui més
bé; me sembla que per beure, aquest vestit ja me n'està prou
de bé y aquestes botes dos quartos del mateix, y si no ho
estan, que's pengin ab les seves mateixes corretges.

MARIA
Aquests trincaments vos portaran a una mala fi. Ahir mateix
vaig sentir a la senyora que'n parlava, igualment que
d'aquest poca-solta de cavaller que un vespre vareu portarli
perquè li fes de galan.

SIR TOBIAS
Qui? Sir Andreu Galtaencesa?

MARIA
El mateix.

SIR TOBIAS
És tant home com el que més ho siga a Ilyria.

MARIA
Y què hi fa?

SIR TOBIAS
Eh! té'ls séus tres mil ducats de renda a l'any!

MARIA
Sí, però no'ls tindrà més d'un any, perque és un boig que té
la mà foradada.

SIR TOBIAS
Pfé! això ho dieu vos! Toca'l contrabaix, parla tres o quatre
llengües, mot per mot y sense llibre, y té tots els dons ab
que la natura pot afavorir a un home.

MARIA
Oh! sí; és cert; a un home idiota, perquè a més de esser un
ruc, és un busca-raons, y si no tingués el dò de la covardia
per atemperar el seu esbogerrament provocatiu, asseguren els
savis que no trigaria gaire a tenir el dò del sepulcre.

SIR TOBIAS
Per aquesta mà us dic que són uns xerraires y uns
bescantadors els que parlen així d'ell. Quí són?

MARIA
Els que, sense mirarshi gaire, afegeixen que cada vespre
s'emborratxa en companyia vostra.

SIR TOBIAS
És clar; de tant beure a la salut de la meva neboda; tinc fet
el propòsit de beure a la seva salut, mentres li quedi un xic
de passadiç a la meva gorja y hi hagi beguda a Ilyria. Covard
y mala pecora ha de esser el qui, a la salut de la meva
neboda, no begui fins que'l cap li rodi com una baldufa. Y
prou, moçota. _Castiliano volto!_ perquè ara veig que ve Sir
Andreu Galtaencesa.

(Entra SIR ANDREU DE ROSTRE-ENCÈS)

SIR ANDREU
Sir Tobias! Com va això, Sir Tobias?

SIR TOBIAS
Amable sir Andreu!

SIR ANDREU,(a Maria)
Que Déu vos guardi, hermosa trapacera.

MARIA
Y a vos també, cavaller.

SIR TOBIAS
Acosteushi, Sir Andreu, acosteushi.

SIR ANDREU
Què és això?

SIR TOBIAS
La cambrera de la meva neboda.

SIR ANDREU
Amable senyora Acosteushi, el meu gust seria poguer coneixeus
més fondament.

MARIA
El meu nom és Maria, cavaller.

SIR ANDREU
Amable senyora Maria Acosteushi...

SIR TOBIAS
Ho haveu mal entès, cavaller. Us he dit acosteushi; és dir:
apropeushi, encareushi, parleuli, escometeula, festegeula.

SIR ANDREU
Us asseguro que això sí que no ho voldria fer ab companyia.
Aquest és el significat del mot acosteushi?

MARIA
Adéusiau, cavallers.

SIR TOBIAS
Que mai més pogueu treureus l'espasa si la deixeu marxar
així!

SIR ANDREU
Que mai més pugui trèurem l'espasa si us en aneu així. Us
creieu, l'hermosa, que hi teniu alguns ximples entre mans?

MARIA
No us hi tinc pas per la mà, senyor!

SIR ANDREU
Oh! perquè no voleu: aquí teniu la mà.

MARIA
Cada hu, senyor, pot pensar com li sembli; jo penso que
podrieu posar la mà a la plata de la mantega y deixarli en
remull.

SIR ANDREU
Per què, cor dolç? Quin significat té aquesta metàfora?

MARIA
Teniu la mà tant aixuta!

SIR ANDREU
Ja ho crec; no soc tant ase que no sapiga tenir les mans
aixutes. Però, expliqueume aquesta broma.

MARIA
És una broma aixuta, senyor.

SIR ANDREU
Y en teniu gaires d'aquesta mena?

MARIA
Sí, senyor, ne tinc les mans plenes; però, veieu, així que us
deixo anar la vostra, no me n'hi queda cap.

(Sen va Maria)

SIR TOBIAS
Ah! cavaller, te convindria una copa de Canaries. Mai t'he
vist tant amoinat.

SIR ANDREU
Mai, fòra de que m'amoinés el Canaries. Devegades me sembla
que no allargo més que un cristià ó un qualsevol; menjo molt
bou y jo crec que això'm castiga la vivesa.

SIR TOBIAS
És clar.

SIR ANDREU
Si n'estés segur, mai més ne menjava... Demà agafo'l cavall y
men torno a casa, Sir Tobias.

SIR TOBIAS
_Pourquoi_, estimat cavaller?

SIR ANDREU
Què vol dir _pourquoi_? Que men vagi o que no men vagi?
Tant-de-bò jo hagués aplicat a l'estudí de les llengües el
temps que he dedicat a l'esgrima, a la dança y als combats
d'óssos. Ah! que jo no m'hagi dedicat a les arts!

SIR TOBIAS
Avui tindries un cap perfecte.

SIR ANDREU
Com? Hi hauria guanyat la meva cabellera?

SIR TOBIAS
No cal dirho; ja veus que'ls cabells no se t'enrotllen pas
per natural.

SIR ANDREU
Però m'escauen molt, veritat?

SIR TOBIAS
Y tant!: pengen com el canem d'una filosa; encara vui veure
com algun dia una comare set posa entre'ls genolls y tels
fila.

SIR ANDREU
En bona fe, demà men torno a casa; la vostra neboda no's vol
deixar veure, y encara que ho volgués, me jugo quatre contra
un que tampoc estaria per mi. El duc mateix, que viu per
aquests volts, la festeja.

SIR TOBIAS
No'l vol de cap manera, al duc. No's casarà ab cap home que,
pels mèrits, l'edat o l'estament, no sigui igual que ella. Jo
l'hi he sentit jurar y us asseguro que ja podeu pujarhi de
peus.

SIR ANDREU
Me quedaré un altre mes. Soc l'home més extrany del món.
Devegades me dóna per passarmela tranquilament en balls y
comparses.

SIR TOBIAS
Però, tu ets entès en aquestes futeses, cavaller?

SIR ANDREU
Tant com el qui més a Ilyria, sigui qui sigui; s'entén,
exceptuant als meus superiors; això no vol dir que vulgui
compararme als homes venerables.

SIR TOBIAS
Y de dança, com estas?

SIR ANDREU
Salto com un cabrit.

SIR TOBIAS
Cabrit? Jo salto quan el veig a taula.

SIR ANDREU
Y estic segur que no hi ha qui em guanyi a fer tamborelles.

SIR TOBIAS
Y per què ha de restar amagat tot això? Per què guardes totes
aquestes gracies darrera'l teló? Tens por de que se les mengi
la pols, com al retrat de Mistres Mall? Per què no vas a
missa ab un pas de contradança y no'n tornes ab una
farandola? Si jo fos de tu, el meu caminar natural seria un
contrapas; no voldria anar mai allà a on no'm puc estar
d'anarhi, que no ho fes ab punts de ball rodó. Que has perdut
el seny? Per ventura vivim en un món que'ls merits fassin
nosa? Jo diria, per l'excelent conformació de pantorrilla que
veig que tens, que vas nàixer baix l'estrella de la dança.

SIR ANDREU
Sí; és ferma y fa molt goig ab una mitja de color de foc.
Armarem alguna xala, eh?

SIR TOBIAS
Y doncs? Per ventura no hem nascut baix el signe de Toro?

SIR ANDREU
Toro? Influeix en el cor y a les costelles.

SIR TOBIAS
Ca! en les cames y les cuixes. Veiam, vui veuret fer un
saltiró, ah! més amunt! més! més!...

(Sen van)



IV

EN EL PALAU DEL DUC

(Entren VALENTÍ Y VIOLA, vestida de patge).

VALENTÍ
Si'l duc continúa dispensantvos sos favors, Cesari, aviat
obtindreu sa absoluta confiança; fa tres dies que us coneix y
ja no sou pas un extrany per ell.

VIOLA
Temeu sos capritxos o mon descuit, que poseu en dubte la
persistencia de sa simpatia? És inconstant en ses afeccions,
el duc?

VALENTÍ
No.

(Entren el DUC, CURI y cavallers)

VIOLA (a Valentí)
Mercès... Ara ve'l duc.

DUC
Qui ha vist an en Cesari?

VIOLA
Aquí'l teniu, senyor, a les vostres ordes.

DUC (a sos cavallers)
Aparteuvos.

(a Viola)
Cesari, tu ho sabs tot; jo t'he obert el llibre secret de mos
pesaments; retorna, doncs, bon jovincel, a veurela, y si set
nega, digues que tos peus treuran arrels davant sa porta, en
tant no obtinguis audiencia.

VIOLA
Més si és cert, senyor, com diuen, que tant entregada al
dolor se troba, ben difícil serà fer que m'atengui.

DUC
Traspassa tots els limits de la bona criança; fes
terratremol, ans que tornar séns resposta.

VIOLA.
Y suposant que jo pugui parlarhi, què li diré, senyor?

DUC
Oh! aleshores revelali ma passió; meravellala ab la pintura
de la devoció que li porto. Tu li representaras mon sofrir,
com ningú ho faria; y li seran de més grat escoltar les
paraules de jova boca, que no les d'un altre més venerable
nunci.

VIOLA.
Molt temo que no sigui així, senyor.

DUC
No ho creguis, estimada criatura; seria fer agravi a ta feliç
edat el dirte home; els llavis de Diana no són pas ni més
roigs ni més suaus que'ls teus; ta veu és aguda y clara, com
la d'una donzella, y tens tota la gracia d'una dona. Jo sé
que'l destí et té designat per aquesta tasca...

(Als cavallers)
Que quatre o cinc de vosaltres l'acompanyin; tots si voleu,
car la soletat és ma millor companyia. Tu compleix aquesta
dolça missió, y ta llibertat serà igual a la meva y teva serà
tota ma fortuna.

VIOLA
Faré tot lo que pugui per ablanirli el cor...

(Apart)
Lluita terrible! Esser missatjera d'un cor per qui el meu
desesperadament sospira!

(Sen van)



V

A CASA D'OLIVIA

(Entren MARIA y JUTGLAR)

MARIA
Si no'm dius aont has estat no desclouré'ls llavis d'un gruix
de cabell per a disculparte. La senyora't farà penjar per
haverten anat.

JUTGLAR
Que'm fassi penjar! Qui estigui ben penjat no ha de témer els
colors.

MARIA.
Per què?

JUTGLAR
Qui no veu els colors, no'ls ha de témer.

MARIA.
Brava resposta! Y no sabs aon no s'han de témer els colors?

JUTGLAR
Aón, bona Maria?

MARIA
A la guerra; els colors enemics. Allí sen pot riure tant com
se vulgui.

JUTGLAR
Bé! Que Déu afini l'enginy an els que'n tinguin, y els rucs
que gastin el que tinguin.

MARIA
Però per això no deixaran de penjarte per haver estat tant
temps fòra, y si no't pengen te despatxaran, que serà lo
mateix que deixarte penjat.

JUTGLAR
Val més estar ben penjat que mal casat y si em despatxen
mentres duri l'estiu, rai!

MARIA
És a dir, que estas ben resolt?

JUTGLAR
No; però ho estic respecte a dos punts.

MARIA
Dos punts d'agulla; si l'un se trenca l'altre ja s'aguantarà
y si se trenquen tots dos, calces avall.

JUTGLAR
Bé, molt bé!... Vatja, que Déu te guiï; el dia que Sir Tobias
deixi de beure seras el troç de carn d'Eva més aixerit que hi
haurà a Ilyria.

MARIA
Prous contemplacions. Are ve la senyora, y si em vols creure
demanali perdó humilment.

(Sen va)

JUTGLAR
Esmolam la llengua, enginy, si't plau. Molt sovint aquells
que creuen tenirte no són més que uns totxos, y jo que estic
segur de no tenirte puc ben passar per enginyós. Perquè, què
diu Quinepalus? «Val més esser un boig savi que un savi
tonto»

(Entren OLIVIA y MALVOLÍ)
Que Déu us beneeixi, missenyora.

OLIVIA
Que'l treguin, no vui boigs aquí.

JUTGLAR
Que sóu sords? Emporteusen a la senyora; fòra boigs d'aquí.

OLIVIA
Aneu, que sou un jutglar ben magre; fins us torneu malcriat.

JUTGLAR
Dos defectes, missenyora, que'ls bons talls y els bons
consells podran esmenar: Perquè, engreixeu al jutglar, y el
jutglar ja no estarà magre; dieu al malcriat que s'esmeni y
si s'esmena deixarà d'esser malcriat, y si no s'esmena que'l
sastre l'adobi! Tot lo que és adobat és apedaçat. La virtut
que s'extravia és apedaçada de vici; el vici que s'esmena és
apedaçat de virtut. Si aquest senzill silogisme pot passar,
millor, y si no, què hi farem? Així com l'unic banyut
veritable és la desditxa, així també la bellesa és una flor.
La comtessa diu que no vol boigs aquí: doncs jo torno a dir
que treguin a la comtessa.

OLIVIA
És a vós a qui he dit que treguessin.

JUTGLAR
A mi em voleu enganyar? Senyora, Cuculus non fecit monacum,
lo que vol dir que'l meu cervell no és tant abigarrat com la
meva roba. Missenyora, permeteume que us demostri que esteu
boja.

OLIVIA
Y podries demostrarho?

JUTGLAR
Ben fàcilment, missenyora.

OLIVIA
Provaho.

JUTGLAR
Haig de fer com si us preguntés la doctrina. Responeume,
ratolinet de virtut.

OLIVIA
Ja que no tinc altre entreteniment, afrontaré la prova.
Pregunteu.

JUTGLAR
Per què esteu tant apesarada, missenyora?

OLIVIA
Per la mort del meu germà, bon jutglar.

JUTGLAR
Me sembla que son ànima és a l'infern, missenyora.

OLIVIA
Jo sé que son ànima és al cel, jutglar.

JUTGLAR
Doncs sóu ben boja de desesperarvos, perquè l'ànima del
vostre germà sigui al cel, missenyora... Que se l'emportin,
fòra boigs d'aquí, cavallers!

OLIVIA
Què us en sembla del jutglar, Malvolí? Sembla que s'esmena,
veritat?

MALVOLÍ
És cert, y jo crec que s'anirà esmenant com ara, fins que les
ansies de la mort l'extremeixin. La malaltia que apaga les
facultats del savi, aumenta sempre l'estupidesa dels ximples.

JUTGLAR
Que Déu us envii aquesta malaltia ben aviat per a millorar
vostra ruquesa. Poc li costaria a Sir Tobias jurar que jo no
soc una fura; però no's jugaria pas dos sous a que vós no
sigueu un beneit.

OLIVIA
Què responeu, Malvolí?

MALVOLÍ
M'admiro de que vostra senyoria s'entretingui ab la conversa
d'aquest miserable coquí. L'altre dia'l vaig veure quedarse
ab un pam de boca oberta davant d'un pobret jutglar que te'l
cap dur com pedra. Teniu, veieu? ja no sab què respondre. Si
no rieu y no li doneu ab que fer riure ja'l teniu fet un
badoc. La veritat, considero a la gent que's diverteix ab les
migrades sortides d'aquests ximples, com jutglars d'aquests
pobres beneits.

OLIVIA
Ah, Malvolí! l'amor propri us corca el goig de l'alegria y
tot ho passeu pel garbell d'un gust estragat. Quan s'és
franc, generós, senzill, se pren per trets de cervatana lo
que a vós us semblen bales de canó. No hi ha res d'injuriós
en les burles d'un jutglar familiar, que sols procura
l'entreteniment, com tampoc hi ha res d'agradable en un home
pretenciosament discret que no fassi altra cosa que censurar.

JUTGLAR
Que Mercuri et doni'l dò de mentir per haver parlat tant bé
de nosaltres.

(Entra MARIA)

MARIA
Senyora, ha arribat un jove gentilhome dient que us vol
parlar.

OLIVIA
Es un missatger del duc?

MARIA
No ho, sé, senyora; és un galan donzell; y ve molt ben
acompanyat.

OLIVIA
Y qui és que l'en priva d'entrar?

MARIA
Sir Tobias, vostre oncle.

OLIVIA
Dieuli que's retiri; sembla que hagi perdut el seny!

(Sen va Maria)
Aneu, Malvolí; si és alguna demanda del duc, dieu que estic
malalta, o que no hi soc o lo que volgueu, però doneuli
comiat.

(Sen va Malvolí)
Ja veus, jutglar, com se marceixen les teves agudeses y com
no plauen a la gent.

JUTGLAR
Has parlat de nosaltres com si el teu hereu fos jutglar. Que
Jupiter li atapaeixi'l crani de cervell, que ara veig que ve
un parent teu a qui n'hi falta molt per tenirlo ple.

(Entra SIR TOBIAS)

OLIVIA
Oh! juraria que està mig ubriac!... Qui hi ha a la porta,
oncle?

SIR TOBIAS
Un gentilhome.

OLIVIA
Un gentilhome? Però quin gentilhome?

SIR TOBIAS
Un gentilhome així...

(Eructa)
Mala pesta de sardines escabetxades!... Què hi ha, ase?

JUTGLAR
Bon Sir Tobias!

OLIVIA
Oncle, com és que a aquestes hores ja esteu entregat an
aquesta indolencia?

SIR TOBIAS
Insolencia? Avorreixo l'insolencia... A la porta hi ha un
home que vol entrar.

OLIVIA
Si, ja ho sé; y qui és?

SIR TOBIAS
Que sigui en Banyeta, poc m'hi paro. Creieume que tant se men
dóna.

(Sen va)

OLIVIA
A què s'assembla un ubriac, jutglar?

JUTGLAR
A un ofegat, a un imbecil y a un boig; un glop de massa el fa
un imbecil, un altre el fa boig y un altre l'ofega.

OLIVIA
Vés y avisa al jutge que vingui a alçar el cadavre, perquè ja
és al tercer grau d'ubriaguesa: ja s'ha ofegat. Vetllal.

JUTGLAR
No; no més és boig encara. El jutglar va a vetllar al boig.

(Sen va)

(Entra MALVOLÍ)

MALVOLÍ
Aquell murri, senyora, jura que us parlarà. Li he dit que
estaveu malalta, y m'ha respost que ja ho sabia y que per
això volia parlarvos. Li he dit que dormieu y m'ha dit que ja
li havia semblat y que per això havia de parlarvos. Què se li
ha de dir? És fet a prova de refusos.

OLIVIA
Dieuli que no'm parlarà.

MALVOLÍ
Això és lo que se li ha dit, però ha respost que mal que
s'hagi de plantar com una estaca davant de la porta, us
parlarà.

OLIVIA
Però quina especie d'home és?

MALVOLÍ
De l'especie humana.

OLIVIA
Bé, però de quina mena?

MALVOLÍ
De la pitjor mena; diu que us parlarà tant si com no.

OLIVIA
Com és? quina edat representa?

MALVOLÍ
No és prou fet pera dirsen un home, ni prou jove pera dirne
un noi; és com la tabella abans de que hi apunti'l pesol, com
la poma a punt de ferse. S'aguanta entre l'infantesa y la
virilitat. Té un bell rostre, y parla molt impertinentment:
sembla que encara jugaria a la falda de sa mare.

OLIVIA
Que entri; crideu a la meva cambrera.

MALVOLÍ
Cambrera, la senyora us demana.

(Entra MARIA)

OLIVIA
Donam el vel y tapam la cara; tornarem a escoltar un altre
missatge del duc.

(Entra VIOLA, ab l'acompanyament)

VIOLA
L'honorable mestreça d'aquesta casa, qui és?

OLIVIA
Parleu, jo respondré per ella. Què voleu?

VIOLA
Dieume, perfecta, incomparable y claríssima bellesa, si soc
davant de la mestreça d'aquesta casa, perquè jo mai l'he
vista. Molt me doldria que's perdés el meu discurs, car a més
d'esser fet ab força galan traça, m'ha fet passar Déu sab els
treballs per apendremel de cor. Amable damisela, no'm refuseu
lo que us demano, perquè'l més xic desdeny és matzina per mi.

OLIVIA
D'on veniu?

VIOLA
No sé gaire més de lo que he après, y aquesta pregunta no
entra en el meu paper. Gentil damisela, dieume blanament si
sóu vós qui jo cerco, per començar mon discurs.

OLIVIA
Sóu comediant?

VIOLA
No, us ho dic ab tot el cor, y no obstant us juro per les
mateixes urpes de la mentida, que no soc qui represento. Sóu
vós la mestreça d'aquesta casa?

OLIVIA
Si no'm faig un frau a mi mateixa, puc dirvos que sóc jo a
qui cerqueu.

VIOLA
Si ho sóu ja'n cometeu un, perquè lo que teniu per donarho no
ho teniu per guardarvosho. Però no és aquesta la meva missió.
Us diré l'endreça en vostre elogi, y us obriré'l cor del meu
missatge.

OLIVIA
Aneu a lo important: us faig mercè de l'elogi.

VIOLA
Ai, senyora, tant que m'ha costat apendrel, y tant poetic que
és!

OLIVIA
Això li treurà sinceritat; guardeusel, us ho prego. He sabut
lo poc correctament que us haveu portat al demanar audiencia
y si he autorisat la vostra entrada ha estat més per
coneixeus que per escoltarvos. Si no teniu el seny cabal,
retireuvos, y si haveu de dirme quelcom, sigueu breu, perquè
no estic d'humor pera tenir part en un dialeg tant poc
corrent.

MARIA
Voleu pendre vela, company? Mireu, aquest és vostre camí.

VIOLA
No, marinereta, no. Penso aguantarme una estoneta més per
aquestes aigües.

(A Olivia, per Maria)
Aplaqueu vostre gegant, senyora.

OLIVIA
Dieume, què voleu?

VIOLA
Jo soc un missatger...

OLIVIA
Segurament que deu tenir molt de basardós lo que haveu de
dir, perquè veig que us costa molt començar. Expliqueume'l
vostre missatge.

VIOLA
Tant sols pot escoltarlo vostra orella. No porto ni
declaració de guerra ni reclamació d'homenatge: vinc ab
l'olivera a la mà; totes mes paraules són de pau.

OLIVIA
Malgrat això el preambol ha estat ferm. Qui sou? Què
desitjeu?

VIOLA
Això és un jòc d'escena, que jo he afegit al meu paper. Qui
soc y lo que vull, són coses tant delicades com una
virginitat; paraula sacratíssima per vostra orella, profana
per qualsevulga altra.

OLIVIA
Deixans sols, Maria; escoltarem aquesta paraula sagrada.

(Sen va Maria)
Y dieu, quin és el vostre texte?

VIOLA
Hermosissima damisela...

OLIVIA
Doctrina aconortadora y de la que hi hauria molt que dir.
Aont és el vostre texte?

VIOLA
En el pit del duc Orsino.

OLIVIA
En el seu pit? Y en quin capitol del seu pit?

VIOLA
Pera respondreus ab tota llei, us diré en el primer capitol
de son cor.

OLIVIA
Oh! ja l'he llegit; és pura heretgia. No m'haveu de dir altra
cosa?

VIOLA
Deixeu que us vegi el rostre, gentil dama.

OLIVIA
Que potser teniu orde del vostre amo, de mercadejar el meu
rostre? Us haveu allunyat un xic del vostre texte,però
alçarem la cortina y us ensenyarem el quadro.

(S'alça'l vel)
Mireu.

(Torna a tirarse'l vel)
Tal com era ara mateix.

(S'alça'l vel)
Què us en sembla?

VIOLA
Excelent, si tot és obra de Déu.

OLIVIA
És de bona fusta; resistiria la pluja y el vent.

VIOLA
És una hermosura admirablement treballada; aquest roig y
aquest blanc hi han sigut posats per la mà exquisida y savia
de la naturalesa mateixa. Senyora, sereu la més crudel de
totes, si us emporteu totes aqueixes gracies a la tomba, sens
deixarne alguna copia als que vindran.

OLIVIA
Oh! no tindré tant mal cor. Repartiré en llegats la meva
hermosura; sen farà inventari y cada particularitat, cada
detall serà anotat en el meu testament; per exemple: ítem,
dos llavis passadorament roigs; ítem, dos ulls foscos, ab ses
corresponentes parpelles; ítem, un coll, una barba; y així
tot lo demés. Us han enviat pera posarme preu?

VIOLA
Ja veig que l'orgull és el vostre flac, però encara que
fossiu el diable en persona, serieu igualment hermosa. Mon
amo y senyor us estima. y us estima ab tal amor, que
l'haurieu de correspondre anc que us coronessin com la més
perfecta bellesa.

OLIVIA
Y com m'estima?

VIOLA
Ab adoració, ab llagrimes fecondes, ab sanglots que fulminen
d'amor, ab sospirs de foc.

OLIVIA
Qui us envia sab bé prou que jo no puc estimarlo. Altrament,
jo'l suposo virtuós; sé que és noble, ab una joventut fresca
y séns tara; generós, valent, y per l'aire y la figura, una
gentil persona, emperò jo no puc, estimarlo, y això molt
temps fa que ja ho hauria de saber.

VIOLA
Si jo us estimés ab el foc ab que us estima ell, ab les
angoixes d'una vida tant amargament crudel, no podria
avenirme al vostre refús ni el podria entendre mai.

OLIVIA
Què farieu, doncs?

VIOLA
Bastiria una cabana de salcers al peu de vostra porta y faria
pendre born a la meva ànima vers la casa vostra; escriuria
fervents esparces sobre'l meu amor desdenyat y les cantaria a
plena veu en mig l'ubagor de la nit; cridaria el vostre nom
en els tornaveus de les montanyes, obligant a la mormuradora
veu dels vents, a repetir per sempre: Olivia! Olivia! Oh! no
us deixaria en repòs ab aquests dos elements; l'aire y la
terra, fins que sentissiu pietat de mi.

OLIVIA
Molt podrieu si fessiu tot això. Quina és vostra naixença?

VIOLA
Superior a la meva fortuna y la meva fortuna és prou. Soc
gentilhome.

OLIVIA
Aneu a casa el duc; ja sab que jo no puc estimarlo, y dieuli
que no m'envii cap més missatger... fòra de que torneu vós
mateix a dirme l'efecte que li han fet les meves paraules.
Aneu y mercès. Preneu això per vós.

(Li dóna una bossa)

VIOLA
Senyora, no venc els meus missatges; guardeus vostres diners,
que no és a mi a qui cal paga: altra persona és a qui vostres
mercès haurien de retribuir. Que l'amor faci tornar de pedra
el cor de qui estimeu, y la fredor sigui el premi de vostre
anhel, tal com vós pagueu el fervorós afany del meu amo.
Adeusiau, crudel bellesa.

(Sen va)

OLIVIA
«Quina és, vostra naixença?» «Superior a la meva fortuna y la
meva fortuna és prou. Soc gentilhome». Oh! juraria que ho
ets. El teu parlar, la teva cara, la teva figura, el teu
enginy y seny, te fan cinc vegades noble... Més, calma,
calma... Que l'amo no sigui el criat!... Y bé, què? Tant
contagiosa és l'amorosa plaga? Me sembla sentir com les
perfeccions d'aquest home, d'amagat de mos ulls, prenen el
camí del meu cor!... Y bé, sigili... Malvolí!

(Entra MALVOLÍ)

MALVOLÍ
Sempre al vostre servei, senyora.

OLIVIA.
Corre a trobar aquest home que'l duc ha enviat; contra la
meva voluntat ha deixat aquí aquest anell; tornali y digali
que no'l vui. Fesli entendre que no dongui cap esperança al
séu amo; no vui res d'ell. Si aquest jove vol passar per aquí
demà, jo li explicaré els motius que tinc pera obrar així.
Cuita, Malvolí.

MALVOLÍ
Està bé.

(Sen va)

OLIVIA
No sé'l que faig; més, temo que potser mos ulls massa
facilment han enlluernat mon cor. Destí, disposa. Ningú's pot
vèncer. Lo que està escrit ha de complirse; doncs, sigui.



VI

UNA BARRACA A LA PLATJA

(Entren ANTONI y SEBASTIÀ)

ANTONI
No voleu quedarvos més temps, ni voleu que us acompanyi?

SEBASTIÀ
No, amic meu. La claror que llença sobre meu la meva estrella
es massa sinistra. La malignitat de mon destí, podria minvar
la teva fortuna. Te prego, doncs, que'm deixis esser sol a
portar el pes de les meves desgracies. Seria ben crudel paga
a la teva bona amistat, el ferte company de mes desditxes.

ANTONI
Dieume, doncs, al menys, aon vos dirigiu.

SEBASTIÀ
No, company; l'atzar me farà de guia. Però veig que'l teu
modo de procedir és fill de la delicadesa; no'm vols fer dir
lo que vui callar y això sol m'obliga, en justa
correspondencia, a parlarte ab tota franquesa. Sapigues,
doncs, que'l meu nom és Sebastià, encara que'm fassi nomenar
Roderic. El meu pare era un tal Sebastià de Messalina, del
qui séns dubte ja hauras sentit parlar. Va deixar dos fills
bessons, jo y una germana meva. Déu hagués volgut acabar en
un mateix moment aquelles dues vides, començades en una
mateixa hora! Però tu, amic meu, ho has disposat d'altra
manera, perquè una hora abans de que tu'm salvessis, la meva
germana havia mort engolida per les ones.

ANTONI
Oh, quin dia!

SEBASTIÀ
Ella tenia fama de gran bellesa, tot y que la semblança entre
ella y jo deien que era extraordinaria; però si jo no'm puc
atrevir a donar per justa aquesta fama, puc afirmar, séns cap
recel, que tenia un cor que l'enveja mateixa's veia forçada a
trobar noble. Ella s'ha negat en l'amarganta aigua del mar,
però jo cal que ofegui son record en altra aigua molt més
amarganta encara!

ANTONI
Perdoneu, senyor, la pobresa de la meva hospitalitat.

SEBASTIÀ
Ets tu que has de perdonarme per les molesties que t'he fet
passar.

ANTONI
Si no voleu que'm cregui l'home més desgraciat, deixeume
esser vostre servent.

SEBASTIÀ.
Si no voleu desfer lo que haveu fet, és a dir, si no voleu
matar a qui haveu salvat, no insistiu. Adéu, una vegada per
totes; el meu cor està tant adolorit, y el record de la meva
mare està tant viu en mi, que poc els hi costaria an els meus
ulls trairme. Adéu, vaig al palau del duc Orsino.

(Sen va)

ANTONI
Que tots els déus t'afavoreixin! Molts enemics tinc en la
cort d'Orsino... Aviat te tornaria a veure si no fos això...
Més, tal és el meu afecte per tu, que succeeixi lo que
succeeixi, afrontaré gustós tots els perills.



VII

UN CARRER

(Entra VIOLA; després MALVOLÍ)

MALVOLÍ
No sóu vós el qui estava, no fa gaire, a casa la comtessa
Olivia?

VIOLA
Certament; fa poc que n'he sortit.

MALVOLÍ
Doncs ella us retorna aquest anell; si us l'haguessiu endut
vós mateix m'haurieu estalviat aquest camí. M'ha ordenat que
us digués que doneu al vostre amo la seguretat més absoluta
de que ella no l'estima, y a més m'ha dit que no us atreviu a
tornar ab cap més embaixada d'ell, fòra que sigui per dirli
vós mateix l'efecte que han produit aquestes paraules al duc.
Preneu això.

VIOLA
Ella ha acceptat aquest anell; no'l puc admetre.

MALVOLÍ
Vaja! sóu vós qui ab impertinent insistencia l'haveu llençat
a sos peus, y ella vol que ab iguals modos us sigui retornat.
Si val la pena de que us ajupiu pera cullirlo, davant vostre
mateix el llenço, y si no que sigui de qui primer el trobi.

(Sen va)

VIOLA
Jo no li he deixat cap anell. Què voldrà, aquesta dòna?
L'haurà enamorat la meva figura? La sort vulgui que no. Ha
posat sos ulls ab tanta atenció sobre mi, que talment
semblava que'l mirar li esgarriés la paraula: parlava a bots
y com abstreta. Séns dubte s'ha enamorat de mi; això és un
tret d'enamorada: m'envia aquest estupid criat per a dirme
que torni a casa seva. Ella no vol l'anell del duc, y el duc
no n'hi ha enviat cap; an-e mi és a qui vol. Si fos així (y
ho es), pobra comtessa! més li valdria haverse enamorat d'un
somni. Vestit, ja veig que ets un vulgar engany que
llestament aprofita l'enemic dels homes. Que fàcil els és,
als galans mentiders, gravar en el tendre cor de les dònes sa
polida imatge! La culpa la té nostra flaquesa, no nosaltres:
tals som, perquè tals ens va fer la naturalesa. Quina fi
tindrà això? El duc l'estima bojament, y jo, pobra de mi!,
estimo bojament al duc. Què esdevindrà? Com a home no puc
pensar en obtenir l'amor de qui m'és amo: com a dòna, ai!
quants inutils sospirs arrencaré del pit de la desditxada
Olivia! Oh, temps! tu ets qui ha d'aclarirho tot y no jo. És
massa enredat aquest nus pera que jo puga desferlo.



VIII

A CASA D'OLIVIA

(Entren SIR TOBIAS Y SIR ANDREU)

SIR TOBIAS
Acosteuvos, sir Andreu. Qui a les dotze no és al llit, és com
si hagués matinejat; y _deliculo surgere_, ja sabs...

SIR ANDREU
No; en bona fe que no sé res d'això. Però lo que sé, és que
ficarse al llit tard és ficarse al llit tard.

SIR TOBIAS
Conclusió falsa, que m'exaspera tant com una ampolla buida.
Vetllar fins a mitja nit y anarsen a dormir després, és
anarsen al llit d'hora, lo que vol dir que ficarse al llit
més tard de les dotze, és anarsen a dormir aviat. La nostra
existencia no's compon de quatre elements?

SIR ANDREU
Així ho diuen; però jo crec que's conpon del menjar y beure.

SIR TOBIAS
Ets un savi! mengem y bevem, doncs. Eh! Maria, vinga un got
de vi.

SIR ANDREU
Mireu, juraria que ve'l jutglar.

(Entra'l JUTGLAR)

JUTGLAR
Què tal, companys? No haveu vist mai l'imatge del nostre
tercet? (3)

SIR TOBIAS
Déu te guard, ase. Vinga una cançó.

SIR ANDREU
El jutglar té una bona gargamella. Donaria quaranta lliures
per tenir la cama y la veu que té'l jutglar. A fe que'm vares
guanyar el cor ahir ab aquella sortida, parlant de Pigronitus
y dels Vapians passant per l'equinocci de Queubus; te juro
que vaig riure de debò. Te vaig enviar un vintidós, perquè
tel gastessis ab el teu tracte. Te l'han donat?

JUTGLAR
Ja l'he embutxacat; perquè'l nas den Malvolí no és pas un
manec de fuet; la mestreça té la mà blanca y els mirmidons no
són pas tavernes.

SIR ANDREU
Magnific! No hi ha res com això pera riure. Ara, vinga la
cançó.

SIR TOBIAS
Vinga. Aquí va un ral; cantans una cançó.

SIR ANDREU
Veten-aquí un altre. Si un cavaller dóna un...

JUTGLAR
Voleu una cançó d'amor o una cançó moral?

SIR TOBIAS
Una cançó d'amor, una cançó d'amor!

SIR ANDREU
Sí, sí, d'amor; tant se men dóna de la moral an-e mi.

JUTGLAR, (cantant)
Aont aneu dolça estimada
lluny de vostre aimant fidel?
Atureuvos que ell arriba;
atureuvos y escolteu,
que cançons de tota mena
us cantarà ab totes veus.
Sempre al fi de la jornada
a l'amor hi trobareu.
Qui vulga passar per savi
tinga sempre això present.

SIR ANDREU
Excelent!

SIR TOBIAS
Molt bé!

JUTGLAR, (cantant)
L'amor no és joia futura.
El d'ara és el goig més cert
el que m'uneix la rialla
ab la alegria present.
Poc avença qui s'espera;
lo futur és sempre incert.
Veniu, doncs, ma dolça amiga,
no deixeu que us fugi el temps;
beseume vint cops els llavis,
que joventut prompte's perd.

SIR ANDREU
Veu melosa, paraula de cavaller!

SIR TOBIAS
Dolcíssim accent!

SIR ANDREU
Melós y dolcíssim, a fe!

SIR TOBIAS
Si sel sent ab el nas, embafa de tanta dolçor. Però, què us
sembla, si beguessim fins que'l cel ens ballés? o bé que
despertessim al muçol ab un trio capaç d'encisar tres ànimes
de teixidor? Què m'hi dieu?

SIR ANDREU
Si m'estimeu, femho. Jo hi sóc un llebrer, en això d'agafar
les tonades.

JUTGLAR
Per la Verge, senyor, que hi ha llebrers que'n saben
d'agafar.

SIR ANDREU
Ja ho crec!; cantem allò de: _Tanca la boca, coquí_...

JUTGLAR
_Tanca la boca, coquí?_ Us hauré de dir coquí, sir Andreu?

SIR ANDREU
No serà la primera vegada que hauré obligat a algú a dirme
coquí. Comença, jutglar: _Tanca la boca_...

JUTGLAR
Si tanco la boca no començaré mai.

SIR ANDREU
Bona, Jutglar! Va, comença.

(Canten tots tres)

(Entra MARIA)

MARIA
Què és aquest temperi? Que mai més se'm tingui per honrada,
si a hores d'ara la senyora no ha dit an en Malvolí que us
faci passar la porta.

SIR TOBIAS
La senyora és una ximpla y nosaltres, homes de respecte; en
Malvolí és un ensa y nosaltres

_som tres alegres companys._ (4)

No li sóc parent, jo? No sóc de la familia de la senyora, jo?
Tururut, minyona!

(Canta)
Diu que un home a Babilonia,
dama, la dama.(5)

JUTGLAR
Malviatge! el cavaller porta una empenta que Déu n'hi dó!

SIR ANDREU
Fa rotllo quan s'hi posa; jo també, perxò. Ell ho fa ab més
gracia, però jo ab més naturalitat.

SIR TOBIAS, (cantant)
El dotze de desembre...

MARIA
Per Déu, calleu!

(Entra en MALVOLÍ)

MALVOLÍ
Què sóu boigs, missenyors, o què? Què no teniu ni modos ni
vergonya pera armar aquest terratremol de calderers, an
aquestes hores de la nit? Què us penseu que és una taverna
aquesta casa, pera baladrejarhi com a drapaires? No teniu
respecte al lloc ni a les persones. Què vol dir aquesta
conducta tant fòra de to?

SIR TOBIAS
Fòra de to? Me sembla que no havem desafinat ni mica. Aneu al
dimoni!

MALVOLÍ
Sir Tobias, dec parlarvos ab tota claredat. La senyora
m'envia pera dirvos que si pel parentiu que us lliga ab ella
us ha admès a casa seva, està molt lluny d'aprovar vostres
desordes. Si podeu reprimir vostres excessos sereu ben vingut
an aquesta casa; altrament, està disposada a acceptar vostre
comiat.

SIR TOBIAS (cantant)
Adéu cor meu, que d'aquí m'allunyen!

MARIA
Sir Tobias, per Déu!

JUTGLAR (cantant)
Sos ulls me diuen que sa mort s'atança.

MALVOLÍ
Sembla impossible! No acabarem.

SIR TOBIAS (cantant)
Jo mai m'acabaré.

JUTGLAR
Això no és veritat, Sir Tobias.

MALVOLÍ
Us fa molt honor això!

SIR TOBIAS (cantant)
Li hauré de dir que sen vagi?

JUTGLAR
Digueuli encara que li amargui.

SIR TOBIAS
Que sen vagi y no torni mai més?

JUTGLAR
Oh, no no, no gosareu dirli res.

SIR TOBIAS (a Malvolí)
Nosaltres desafinem, company? Mentida. Ets alguna cosa més
que un majordom? Te creus que, perquè tu ets virtuós, ja
s'han d'haver acabat els panellets y l'aiguardent al món?

JUTGLAR
Per santa Agna, és cert, y el cumí ens escalfarà la boca.

SIR TOBIAS
Tens raó.

(A Malvolí)
Vés, vés, y netèjat les cadenes ab molla de pa. Un got de vi,
Mariagna.

MALVOLÍ
Maria, si us interessa la consideració en que us té la
senyora, no volgueu saberhi res en aquesta disbauxa. La
senyora sabrà tot això; us juro que ho sabrà tot.

(Sen va)

MARIA
Aneu a espolsarvos les orelles.

SIR ANDREU
Seria una cosa tant lloable com el beure quan se té gana, el
desafiarlo, faltar a la cita y deixarlo ab un pam de nas.

SIR TOBIAS
Fesho, cavaller; jo't redactaré un cartell o jo mateix li
faré saber la teva indignació.

MARIA
Preneu paciencia pera aquesta nit, sir Tobias; la visita del
patge del duc ha deixat molt agitada a la senyora. En quant
al senyor Malvolí, deixeumel per mi, que si jo no li jugo una
passada de la que sen recordi tota la vida y no'l faig esser
la riota de tothom, ja podeu dir que ni per ajèurem al llit
sóc bona, ja ho veureu.

SIR TOBIAS
Conta, conta. Què hi ha?

MARIA
Aquest home sens torna un purità.

SIR ANDREU
Oh, si jo ho sabés del cert el bastonejaria com a un goç.

SIR TOBIAS
Si fos un purità? Per què? Quina delicada raó tens pera això?

SIR ANDREU
De delicada no'n tinc cap; però en tinc de sobres.

MARIA
Ben mirat, més que un purità, no és altra cosa que un baix
adulador, que sab mudar de llureia quan li convé; és un ase
carregat d'afectació, que s'ha après quatre cerimoniosos
compliments pera anarlos repetint petulantment; se creu tant
farcit de perfeccions, que està convençut de que no hi ha
ningú que veientlo una sola vegada ja no l'estimi. En aquest
flac és aon pegarà falconada la meva venjança.

SIR TOBIAS
Què penses fer?

MARIA
Tiraré una misteriosa. carta d'amor per ont ell se passeja, y
que per les alusions que faré al color de la seva barba, a la
forma de les seves pantorrilles, al séu posat, a l'expressió
dels séus ulls y del séu front, se veurà que és an ell a qui
va adreçada. La meva lletra s'assembla tant a la de la
senyora, que quan ens cau a les mans un escrit que tracti
d'alguna qüestió esborrada de nostra memoria, ab prou feines
podem posar en clar sa veritable procedencia.

SIR TOBIAS
Excelent! ja he flairat la farsa.

SIR ANDREU
Jo també l'he ensumada.

SIR TOBIAS
Creurà que les cartes que tu tiraras són de l'Olivia que està
enamorada d'ell.

MARIA
Aquest és el meu cavall de batalla.

SIR ANDREU
Un cavall que'l farà tornar un ase.

MARIA
Un ase del tot.

SIR ANDREU
Oh, serà admirable!

MARIA
Una exquisida lleminadura, jo us ho asseguro. Estic certa que
aquesta medecina farà l'efecte que esperem. Jo us diré aon
tiraré la carta, perquè us hi poseu a l'aguait, junt ab el
jutglar, y així me podreu explicar l'interpretació que li
donarà. Aneu a descansar pera aquesta nit y penséu en lo
que'ns espera.

(Sen va)

SIR TOBIAS
Bona nit, Penthesilea.

SIR ANDREU
Us dic que és una admirable xicota.

SIR TOBIAS
És una llebrera de bona mena y que m'adora. Què't sembla?

SIR ANDREU
A mi també sem va adorar una vegada.

SIR TOBIAS
Anemsnosen a dormir, cavaller. Faries molt santament si
enviaves a cercar diners.

SIR ANDREU
Si no puc conseguir la mà de vostra neboda, no sé pas com men
sortiré.

SIR TOBIAS
Envia a cercar diners, cavaller, creume; y si a l'ultim no
obtèns la seva mà, digam que sóc una ròssa.

SIR ANDREU
No us fieu de mi si no surto ab la meva; feu lo que volgueu.

SIR TOBIAS
Vaja, anem; vaig a escalfar un xic de vi. Ara ja és massa
tard pera anar al llit; vine, cavaller, vine.



IX

EN EL PALAU DEL DUC

(Entren el Duc, VIOLA, CURI y altres)

DUC
Doneume musica!... Bon dia, amics. Cesari, canta una estança
tant sols; aquella antiga cançó que vas cantar ahir vespre.
Més consolava mon cor aquella cançó que no pas tots aquells
aires, facils y lleugers, plens de rebuscats y subtils
conceptes. Una estança no més, Cesari.

CURI
Perdoneu, Altesa, qui la cantava no's troba pas aquí...

DUC
Qui era, doncs?

CURI
Festa, el jutglar, milord; el jutglar predilecte del pare
d'Olivia. No deu esser lluny d'aquí.

DUC
Busqueulo vós, y en tant els esturments comencin la cançó.

(Sen va Curi. Musica)

(A Viola)
Acòstat, patge. Si alguna vegada estimessis, recòrdat de mi
en tes dolces penes; perquè tots els enamorats són igual que
jo: en tot, inquiets y volubles, llevat en honrar a tothora
la cara imatge de sa estimada, T'agrada la cançó?

VIOLA
Dolçament ressona allà aon l'amor hi té'l soli.

DUC
Has parlat saviament. Juraria que ab tot y esser jova, ja has
posat ab tendresa tos ulls en algun rostre. No és cert,
patge?

VIOLA
Potser és veritat, Altesa.

DUC
Com és aquesta dòna?

VIOLA
Té'l vostre aspecte.

DUC
No és parella per tu, doncs. Digues: quina edat té?

VIOLA.
La vostra.

DUC
Com hi ha món, doncs, és vella! La dòna sempre ha de triar
home ab més anys que ella, perquè així més facilment s'avé ab
les seves inclinacions y té més segur el domini del séu cor.
Creume, patge, encara que nosaltres, els homes, volguem
negarho, nostres passions són més violentes, més vacilantes,
més insegures, més fulminantes, però també s'apaguen y
s'esborren més aviat que les de les dònes.

VIOLA
Així ho crec, senyor.

DUC
Procura, doncs, que ta aimada sigui més jova que tu, o
debades s'esforçarà la voluntat perquè duri l'amor, car en la
dòna, com en la rosa, tot just neix sa bellesa que ja marcida
s'esllangueix.

VIOLA
Cert que és així. Més, trista sort la d'elles! Perquè'l destí
ha de condemnarles a la ruina, a l'assolir la perfecció?

(Entren CURI y el JUTGLAR)

DUC (al Jutglar)
Vine, amic; canta aquella cançó que cantaves ahir vespre.
Escoltala bé, Cesari; és antiga y senzilla. La canten al sol,
les velles, tot filant y fent mitja, y les fadrines
l'acompanyen ab el soroll dels boixets; és una ingenua cançó
que parla de l'ignocencia de l'amor com en els temps passats.

JUTGLAR
Començo, senyor?

DUC
Comença.

JUTGLAR (cantant)
Acóstat, mort, acóstat,
y a l'ombra d'un xiprer colgueu mon cos.
Vola, ma vida, vola,
ma bella aimada séns pietat m'ha mort.
La blanca mortalla ab teixos guarnida
amaniu ben prest.
Tant justa l'escena de deixar la vida
com jo, ningú ha fet.

***

Ni flor, ni llor que dugui
a l'aire aroma, al meu damunt planteu.
Ni amic, ni amic saludi
el clot aon mos òssos llençareu.
perquè mon plany fini, haureu d'enterrarme
en lloc erm y sol
aon jamai puga veni a despertarme
d'un aimant el plor.

DUC (llençant una borsa al Jotglar)
Té això, pel treball.

JUTGLAR
No és treball pera mi el cantar; és un plaer, senyor.

DUC
Doncs jo't pago'l plaer.

JUTGLAR
Y és just, senyor, perquè'l plaer, tard o d'hora, ha de
pagarse.

DUC
Vesten ara.

JUTGLAR
Que'l déu de la melangia't protegeixi, y que'l sastre't faci
un vestit de tornasol, car ton ànima és un opal. Els homes
constants com tu haurien d'esser mariners, pera trafiquejar
ab tot y mudar de camí ab el vent; seria el millor medi de
fer un bon viatge... per res! Adéu.

(sen va)

DUC
Deixeunos sols.

(Sen van Curi y altres cavallers)

(A Viola)
Cesari, retorna a casa de ma crudel sobirana y digali que mon
amor més noble que l'univers, no's paga ab quantitats de
llorda terra; digues que aquests béns ab que l'ha afavorida
la sort, són per mi tant menyspreuables com la mateixa
fortuna, y que, qui m'ha fet l'ànima presonera de son amor,
ha estat la meravella de sa esplendent a bellesa, ab que l'ha
embellida la natura.

VIOLA
Y si ella no pot estimarvos, senyor?

DUC
No puc admetre aquesta resposta.

VIOLA
Es forçós admetrela. Suposem que una dama (y això és
possible) passa per vostre amor penes tant grans com les que
vós sentiu per l'amor d'Olivia; vós no podeu aimarla y li
dieu. No ha d'admetre, doncs, la vostra resposta?

DUC
Cap pit de dòna podria resistir l'abrandat flam que l'amor ha
posat en el meu cor; no hi ha cor de dòna ab prou espai per
contenir tanta passió. Ai! l'amor de la dòna és més capritxo
que altra cosa; no és afany que naix de les entranyes; és
desig fill del paladar, y per això facil d'apaibagarse, o
subjecte al cançament y al fastic. Mon amor és ben al
contrari; està afamat com la mar y pot engolir tant com
aquella séns que minvi son afany. No comparis l'amor que per
mi pot sentir una dòna, ab el que jo sento per l'Olivia.

VIOLA
Cert, però jo sé...

DUC
Què sabs tu?

VIOLA
Sé tot l'amor que pot sentir una dòna per un home. Sa fermesa
no desdiu de la nostra. Una filla del meu pare estimava a un
home, tal com jo, si fos dòna, podria estimarvos a vós,
Altesa.

DUC
L'historia d'això?

VIOLA
És un full en blanc, senyor. Mai va confessar son amor; va
deixar que'l secret, com cuc que rosega son capoll,marcís les
roses de ses galtes, y va anar acabantse adolorida y trista,
y palida va colltorçarse, damunt la tomba, com l'imatge de la
Resignació somrisent al Dolor. No era amor això? Podrem els
homes parlar més, jurar més, però també és cert que les
nostres paraules van més enllà dels nostres fets, perquè
nosaltres, mal que'ns pesi, som més prodigs de paraules que
d'amor.

DUC
Però va morir d'amor aquesta germana teva?

VIOLA
Jo sóc tota la família del meu pare y tota la seva
descendencia que jo sapiga. Voleu que vagi a casa d'Olivia?

DUC
Sí, això és lo que apressa. Corre; donali aquesta joia y
digali que mon amor no pot ferse un sol pas enrera, ni
admetre son refús.

(Sen van)



X

UN CAMINAL EN EL JARDÍ D'OLIVIA

(Entren SIR TOBIAS, Sir ANDREU y FABIÀ)

SIR TOBIAS
Vine, vine, Fabià.

FABIÀ
Y tant si vinc! Si em deixo perdre ni un picotí d'aquesta
bromada, que'm quedi cuit de tristesa per tota la vida.

SIR TOBIAS
No t'agradaria veure com ens trumfem d'aquest maco-tonto,
d'aquest murri?

FABIÀ
Ja ho crec! Ja sabeu que'm va desbancar del favor de la
comtessa, perquè un dia vaig armar un combat d'óssos aquí.

SIR TOBIAS
Doncs, ara tindrem un altre ós per exasperarlo y ferlo
pertenir fins que's torni groc y verd de rabia. No és
veritat, Sir Andreu?

SIR ANDREU
Y si no ho fessiu, pitjor per nosaltres.

(Entra MARIA)

SIR TOBIAS
Aquí tenim el nostre espatotxí.

MARIA
Amagueuvos tots tres darrera dels boixos. En Malvolí ve per
aquest caminal; fa una hora que s'està al sol estudiant
reverencies ab la seva ombra. Per l'amor de la trapaceria,
observeulo; fixeushi bé, perquè estic segura que aquesta
carta el farà tornar un estupid contemplatiu. En nom de la
farsa, calleu y amagueuvos!

(S'amaguen. Maria llença la carta)
Tu quédat aquí. Ara ve'l lluç que pescarem tot fentli
pessigolles.

(Sen va)

(Entra MALVOLÍ)

MALVOLÍ
No cal més que una mica de sort; tot és qüestió de sort. La
Maria va dirme que ella'm tenia simpatia, y jo mateix li he
sentit dir que si mai s'enamorava seria d'un home del meu
estil. Altrement a mi me tracta ab més miraments que an els
demés criats. Què haig de pensarmen?

SIR TOBIAS (apart)
Vet-aquí un murri vanitós!

FABIÀ (apart)
Psit, silenci! La contemplació el posa fet un galan indiot.
Com se gronxa fent el vano!

SIR ANDREU (apart)
Valgam Déu! com el bofetegeria an aquest bergantaç!

SIR TOBIAS (apart)
Quietut!

MALVOLÍ
Esser comte, en Malvolí!

SIR TOBIAS (apart)
Ah, gallofa!

SIR ANDREU (apart)
Una pistola, una pistola!

SIR TOBIAS (apart)
Quietut, quietut!

MALVOLÍ
Ja n'hi ha exemples d'això: la senyora d'Etrachi va maridarse
ab el seu servent guarda-roba.

SIR ANDREU (apart)
Arri d'aquí, per Jezabel!

FABIÀ (apart)
Ah, quietut! Ja està enfonsat en el séu somni; com
l'estarrufa la vanitat!

MALVOLÍ
Tres mesos després d'havermhi casat, assegut sota'l doser...

SIR TOBIAS (apart)
Oh! una fona, que li tiraré una pedra a l'ull!

MALVOLÍ
...cobert ab una tunica de vellut ramejat, faig venir el meu
servei; acabo de saltar del llit ont hi he deixat l'Olivia
endormiscada...

SIR TOBIAS (apart)
Foc y sofre!

FABIÀ (apart)
Quietut, quietut!

MALVOLÍ
...prenc un aire altiu, y després de passejar un esguard
greument reposat per damunt de tots ells, com dientlos que jo
sé ben bé quin és el meu lloc y que no admetria que mai se'ls
oblidés quin ha d'esser el llur, els dic que vagin a cercar
al meu parent Tobias...

SIR TOBIAS (apart)
Forques y destrals!

FABIÀ (apart)
Quietut! quietut! quietut! Ara, ara.

MALVOLÍ
Set del meu servei van a cercarlo, ab una servicial
correguda. Mentres l'espero, poso el rostre farreny, y potser
dono corda al rellotge o jugo ab alguna altra joia qualsevol.
En Tobias s'acosta, me fa una reverencia...

SIR TOBIAS (apart)
Y l'hem de deixar viu?

FABIÀ (apart)
Encara que'ns enganxin mules per arrencarnos del silenci,
callem.

MALVOLÍ
...li allargo la mà així, atemperant el meu somriure familiar
ab una severa mirada d'autoritat...

SIR TOBIAS (apart)
Y allavores, Sir Tobias, no't clava un cop de puny sota les
barres?

MALVOLÍ
...dientli: cosí Tobias, la fortuna, donantme la mà de la
vostra neboda, m'ha concedit també'l dret de dirvos...

SIR TOBIAS (apart)
El què? el què?

MALVOLÍ
...que cal que us desfeu d'aquest vici que teniu
d'ubriagarvos.

SIR TOBIAS (apart)
Arri, ronyós!

FABIÀ (apart)
Paciencia, o sinó fareu malver els fils d'aquest teixit.

MALVOLÍ
Altrament, perdeu el tresor del temps ab un cavaller
ximple...

SIR ANDREU (apart)
Sóc jo; ja ho veureu.

MALVOLÍ
Un tal Sir Andreu.

SIR ANDREU (apart)
Ja sabia jo que parlava per mi, perquè molta gent m'hi té per
ximple.

MALVOLÍ
Què hi ha aquí?

(Cull la carta)

FABIÀ (apart)
Ja tenim l'aucell al parany.

SIR TOBIAS (apart)
Quietut! Que'l geni de la farsa l'inspiri l'idea de llegirla
ab veu alta.

MALVOLÍ
Juraria per ma vida que aquesta lletra és de la comtessa; li
regonec les Q, les R y les Z; y així fa, també, les P
majúscules. No hi ha dubte, és lletra seva.

SIR ANDREU (apart)
Les cus? les serres? les sedes? Què vol dir això?

MALVOLÍ (llegint)
«A l'aimant desconegut adreço aquesta carta ab la més rendida
voluntat.» Just, les seves paraules! Ab el vostre permís
serà. Poc a poc... Per segell, la Lucrecia ab que ella
acostuma a segellar!... És de la comtessa. Per quí serà?

(L'obre)

FABIÀ (apart)
L'am li ha arribat fins a les entranyes.

MALVOLÍ (llegint)

El cel sab que t'estimo
ab tot el meu cor.
A qui?
Ningú ha de conèixer
mon secret amor.

«Ningú ha de conèixer mon secret amor...» Veiam què segueix?
El ritme cambia: «mon secret amor». Si fossis tu, Malvolí!

SIR TOBIAS (apart)
Que't pengin, ruc.

MALVOLÍ (llegint)

Jo puc manar a qui mon cor adora.
Silenci'm mata séns mostrar ferida,
com a Lucrecia l'arma venjadora.
M, O, A, I disposa de ma vida.

FABIÀ (apart)
Meravellós enigme!

SIR TOBIAS (apart)
Us dic que és una moça molt aixerida.

MALVOLÍ
«M, O, A, I, disposa de ma vida.» Veiam, veiam, veiam, primer
mirem això.

FABIÀ (apart)
Quin plat de matzines més ben servit!

SIR TOBIAS (apart)
Y ab quin dalit s'hi llença'l golafre!

MALVOLÍ
«Jo puc manar a qui mon cor adora.» Cert, ella pot manarme.
Jo la serveixo, puit ella és la meva mestreça. El més negat
ho entén això. En aquest punt no hi ha cap dubte. Veiam
l'acabament. Què significa aquesta combinació de lletres? Si
jo'n pogués treure alguna solució que tingués relació ab
mi... Veiam, poc a poc! M, O, A, I...

SIR TOBIAS (apart)
Oh! sí; veiam si en treus l'entrellat. Ja ha perdut el
rastre.

FABIÀ (apart)
Però per això no pararà de lladrar tot buscantlo encara que
fos més pudent que una guilla.

MALVOLÍ
M... Malvolí! Ab M comença'l meu nom.

FABIÀ (apart)
No he dit que ell sen sortiria? El llebrer té bon nas.

MALVOL!
M... Però lo que segueix no lliga; no surt bé perquè hauria
d'esser una A, y hi ha una O.

FABIÀ (apart)
Y em sembla que acabarà ab un: Oh!

SIR TOBIAS (apart)
O sinó jo les hi mesuraré per ferli dir Oi!

MALVOLÍ
Y darrera una I.

FABIÀ (apart)
Si darrera hi tinguessis lo que dius, veuries més befa a la
teva esquena que felicitat davant teu.

MALVOLÍ
M, O, A, I  Això no és tant clar com lo altre, però forçant
una mica'l sentit, séns dubte que arribaria a una conclusió
favorabIe, perquè totes aquestes lletres entren en el meu
nom. Calma. Veiam. Aquí segueix la prosa.

(llegint)
«Si aquesta carta cau en tes mans, medita. El destí m'ha fet
superior a tu, però no t'espanti la grandesa. Hi ha qui neix
ab grandesa; altres que assoleixen les grandeses y altres a
qui la grandesa se'ls imposa malgrat llur voluntat. La sort
t'obre'ls braços; entregathi ab valor y ab fe, y per començar
a avesarte a lo que hauras d'esser, llença aquesta pell
d'humiltat que't cobreix y preséntat com cal. Sigues malcarat
ab cert parent, y aspre ab els criats; no't treguis mai les
raons d'estat de la boca y que'l teu comportament s'allunyi
de la vulgaritat. Això t'aconsella la que sospira per tu.
Recorda qui és qui t'ha vantat les mitges grogues y t'ha
demostrat desig de veuret ab lligacames creuades; recordaho,
te dic. Ara ja pots esser feliç si tu vols; sinó quédat per
sempre un miserable criat, indigne de tocar el cap del dit de
la fortuna. Adéu. La que voldria servirte en lloc de que tu
la servissis. _La feliç desditxada_ »

Això és més clar que la llum del dia; és evident. Seré
orgullós, llegiré llibres de politica: me les hauré ab Sir
Tobias, y m'afranquiré de les meves amistats ordinaries; seré
l'home perfecte. No són pas ilusions; no'm deixo enganyar per
la fantasia, car tot me diu que la comtessa està enamorada de
mi. Ella és qui, no fa gaires dies, va ventarme les mitges
grogues y era molt agradosa de les meves lligacames creuades.
Ab aquesta subtilesa'm revela'l séu amor, y d'una manera molt
discreta'm diu que'm posi aquest habillament que és tant del
séu gust. Mercès a la meva bona estrella, sóc ditxós. Seré
sorrut y extrany, y portaré mitges grogues y lligacames
creuades, tot en un tancar y obrir d'ulls. Que Gehovà y la
meva bona estrella siguen lloats! Ah! hi ha una _postdata_.

(Llegint)
«És impossible que no'm regoneguis. Si correspons al meu amor
demostramho ab el teu somriure; hi escau tant el somrís en el
teu rostre! Jo't demano, dolç amor meu, que somriguis en ma
presencia.» Oh, Déu, mercès! Somriuré y faré tot lo que
voldras.

(Sen va)

FABIÀ
Ni per un passament de mil lliures assegurat pel tresor del
Sophi, me vendria la part que'm toca en aquesta trumfada.

SIR TOBIAS
Y jo seria home per casarme ab aquesta moça per haverse
enginyat aquesta trapaceria.

SIR ANDREU
Y jo també.

SIR TOBIAS
Y no li demanaria altre dot que una entramaliadura com
aquesta.

SIR ANDREU
Y jo també.

(Entra MARIA)

FABIÀ
Ara ve la més gentil armadora de paranys.

SIR TOBIAS (a Maria)
Vols posarme'l peu al coll?

SIR ANDREU
O en el meu?

SIR TOBIAS
Vols que'm jugui la meva llibertat a cara o creu y que'm faci
el teu esclau?

SIR ANDREU
Y jo també.

SIR TOBIAS
L'has enfonsat en un somni tal, que's tornarà boig del tot
quan s'adongui que sols ha estat fantasia la visió.

MARIA
Però, digueume: li ha fet efecte?

SIR TOBIAS
Com l'aiguardent a una llevadora.

MARIA
Doncs si voleu veure'ls fruits d'aquesta passada, procureu
estar presents en la primera entrevista que tindrà ab la
comtessa. Se li presentarà ab mitges grogues que és un color
que ella té avorrit y ab lligacames creuades que és una moda
que no pot sofrir. Ell somriurà al mirarla y la seva alegria
s'avindrà tant poc ab l'enuig de la senyora, que de segur sel
treurà del davant ab un reny. Si ho voleu veure, seguiume.

SIR TOBIAS
Fins a les mateixes portes del Tartar te seguiria, admirable
dimoni trapacer.

SIR ANDREU
Y jo també.

(Sen van)



XI

EN EL JARDÍ D'OLIVIA

(Entren VIOLA y el JUTGLAR ab un tamborí)

VIOLA
Que Déu te guard, amic, y a la teva musica també. Vius de
tocar el tamborí?

JUTGLAR
No; visc com qui toca a l'iglesia.

VIOLA
Ets d'iglesia, doncs?

JUTGLAR
Ca! res d'això. Toco a l'iglesia, perquè jo visc a casa meva
y casa meva és al mateix costat de l'iglesia.

VIOLA
Així també podries dir que'l rei viu al costat d'un pobre, si
un pobre visqués al costat del palau; o que l'iglesia
s'apuntala en el teu tamborí, si arrambessis el tamborí a la
paret de l'iglesia.

JUTGLAR
Vós ho haveu dit... Quin sigle el nostre! Per un home llest
una sentencia és un guant. Que depressa l'ha girada del dret
al revés!

VIOLA
És cert; els qui juguen massa subtilment els mots, facilment
poden corromprels.

JUTGLAR
Per això voldria que no tingués nom la meva germana.

VIOLA
Per què, amic?

JUTGLAR
Perquè'l séu nom és una paraula y jugant ab aquesta paraula
podria quedar corromput el nom de la meva germana. Lo cert és
que les paraules s'han tornat unes maules desde que'ls
compromisos les han deshonrades.

VIOLA
Per quina raó?

JUTGLAR
No puc donarvos la raó sense paraules, però les paraules
s'han tornat tant falses que'm repugna ferles servir per
donar raons.

VIOLA
Sembla, amic, que ets d'aquells que poc s'enquimeren per res.

JUTGLAR
Us enganyeu; prou hi ha coses que m'enquimeren. Lo que us
juro és que no m'enquimero per vós; si això és no
enquimerarse per res, desitjaria que això us podés fer
invisible.

VIOLA
No ets el boig de madona Olivia?

JUTGLAR
No, certament; no li agrada pas la bogeria a madona Olivia;
no tindrà boig fins que's casarà; els boigs, en comparança ab
els marits, són com les sardines ab les arangades: els marits
són els més grossos. La veritat, jo no sóc el séu boig; no
més sóc el séu corruptor de mots.

VIOLA
No fa gaire que t'he vist en el palau del duc Orsino.

JUTGLAR
La follia, senyor, fa com el sol: volta el món; lluu per tot.
Me doldria pel vostre amo que estés ab tant boja companyia
com molt sovint hi està misenyora. A mi em sembla haver vist
vostra saviesa allà mateix.

VIOLA
Si les emprens ab mi, te deixo. Té, per la despesa que has
fet.

(Li dóna una moneda)

JUTGLAR
Que Júpiter, en la vinenta remesa de pèl, us envii una barba!

VIOLA
Te juro y no m'amago de dirtho, que'm moro per una barba,
però que no la voldria pas en la meva. És a casa la comtessa?

JUTGLAR (mirantse la moneda)
No faria cria una parella d'aquestes?

VIOLA
Segurament: posantles en bon lloc y vigilantles molt.

JUTGLAR
De bona gana faria'l paper de mestre Pandarus, per donar una
Crèssida an aquest Troilus.

VIOLA
T'he entès, amic; això és captar ab traça.

JUTGLAR
No crec que sigui una gran cosa el que un pobre sapiga
captar: Crèssida no era altra cosa que una captaire. La
comtessa és a casa, senyor. Vaig a explicarli d'on veniu,
perquè qui sou y què voleu són coses que no estan en la meva
esfera; diria en el meu element però'l mot és massa gastat.

(Sen va)

VIOLA
Bé té prou clar l'enteniment, el bergant, per esser boig;
discreció li cal per fer bé'l séu ofici, puix té d'observar
l'humor, estament y els merits d'aquell a qui escomet,
aprofitant destrament, com el falcó ferestec, l'ocasió
oportuna per llençarse sobre'l virolat plomall que fereixi sa
vista. Sens dubte que és tant dificil l'art del boig com el
del savi; perquè al boig li cal enteniment pera fernos
plaenta l'agudesa, mentres que'l savi que cau en la follia,
perd l'enteniment.

(Entren SIR TOBIAS Y SIR ANDREU)

SIR TOBIAS (a Viola)
Salut, gentilhome!

VIOLA
Salut, cavaller.

SIR ANDREU (a Viola)
_Dieu vous garde, monsieur_.

VIOLA
_Et vous aussi; votre serviteur_.

SIR ANDREU
Crec, senyor, que ho sóu, com jo ho sóc vostre.

SIR TOBIAS
Que voleu entrar? La meva neboda desitja que entreu si és que
porteu quelcom per ella.

VIOLA
An ella estic destinat, senyor; vui dir que ella és l'objecte
del meu viatge.

SIR TOBIAS
Poseu a prova les cames, cavaller; feules moure.

VIOLA
Les meves cames entenen millor que jo lo que voleu dir,
dientme que les posi a prova.

SIR TOBIAS
Vui dir que camineu, y que entreu, cavaller.

VIOLA.
Us respondré caminant y entrant. Però, mireu, ara men priven.

(Entren OLIVIA y MARIA)
Perfecta y incomparable dama, que'l cel faci ploure sobre vós
totes ses aromes.

SIR ANDREU
Aquest jove cavaller és un polid cortisà. «Ploure aromes».
Molt bé!

VIOLA.
El meu missatge, senyora, sols té veu per vostra orella
propicia y condescendenta.

SIR ANDREU
«Aromes, propicia, condescendenta». M'apuntaré aquestes tres
paraules.

OLIVIA
Que tanquin el reixat del jardí y que no entri ningú.

(Sen van Sir Tobias, Sir Andreu y Maria)
Doneume la mà, cavaller.

VIOLA.
Rebeu ma humil salutació y ma rendida voluntat, senyora.

OLIVIA.
Quin és vostre nom, cavaller?

VIOLA
Cesari és el nom d'aquest servidor vostre, bella princesa.

OLIVIA.
El meu servidor! No hi hagut més alegria en el món desde que
de la baixa adulació ne diem finesa. Vós sóu servidor del duc
Orsino?

VIOLA
Ell ho és vostre y el d'ell, doncs, també ha d'esserho de
vós. El servidor de vostre servidor, és servidor vostre,
madona.

OLIVIA
No hi penso en ell; y més me plauria que ell no pensés en
res, que no que pensés en mi.

VIOLA
Doncs, jo, madona, vinc pera inclinar vostres pensaments en
favor d'ell.

OLIVIA
Oh! perdoneume, jo us ho prego! Us he demanat que no men
parlessiu més. Emperò si voleu pledejar una altra causa,
vostres paraules seran més dolces que musica d'arcangels, per
la meva orella.

VIOLA
Senyora...

OLIVIA
Espereu. Després de l'encantament que haveu obrat aquí, he
enviat una anell darrera vostre, enganyant així al meu criat,
a mi y, fins potser, a vós mateix. Séns dubte que m'he
exposat als vostres severs comentaris, obligantvos per un
artifici vergonyós a pendre lo que sabieu bé prou que no era
vostre. Què haureu pensat de mi? No és cert que haveu estacat
el meu honor al pal de la vergonya y li haveu atiat els més
injuriosos pensaments que poden brotar d'un cor inexorable?
Temo que vostre subtil enteniment haurà trobat massa
atreviment en mes paraules. Un vel finissim y no un pit de
carn és lo que cobreix el pobre cor meu. Ara, parleu.

VIOLA
Us planyo.

OLIVIA
Ja és un pas cap a l'amor.

VIOLA.
Oh, no! L'experiencia ensenya que molt sovint planyem als
nostres enemics.

OLIVIA
Així, doncs, ja puc rependre mon somrís. Oh!, ab quanta
facilitat l'orgull s'apodera dels humils! Si es té d'esser
presa, val més serho del lleó que del llop.

(Se senten tocar hores en un rellotge)
El rellotge'm retreu els temps que perdo inutilment. No
temeu, jove cavaller, no us pretenc; més quan joventut y seny
se us hagin madurat, la vostra muller tindrà la sort de
trobar en vós l'home complet. Vostre camí més segur és dret a
la porta.

VIOLA
Marxo, doncs, a ponent. Que la gracia y la joia facin de
corteig a vostra senyoria. No'm dieu res pera qui m'envia,
madona?

OLIVIA
Espera. Digam què penses de mi?

VIOLA
Que us penseu no esser lo que sóu.

OLIVIA
Si de mi penso això, també ho penso de vós.

VIOLA
Y penseu bé, senyora, perquè jo no sóc lo que sóc.

OLIVIA
El cel volgués que fossiu lo que jo voldria!

VIOLA
Y hi guanyaria ab el cambi, madona? Si fos així l'admetria
tot seguit, perquè fins ara no sóc més que la vostra riota.

OLIVIA
Oh, que bé hi escau el desdeny en el llavi irat y
menyspreuador! Més aviat se mostra l'amor que's vol tenir
amagat, que'l crim de l'assassí; la negra nit de l'amor és un
soleiat migdia. Cesari, per les roses de la primavera, per la
virginitat, per l'honor, per la fe, per tot lo que existeix
en el món, te juro que t'estimo tant, que malgrat ton orgull,
ni la raó ni el seny poden deturar ma passió. No aprofitis la
flaquesa de confessarte'l meu amor, com argument per
refusarla; ans bé, tingues present que si és dolç l'amor
implorat, l'amor que s'entrega és molt més dolç encara.

VIOLA
Us juro per ma ignocencia y per ma joventut, que ni mon
pensament ni mon cor, són de cap dòna y que no'ls tindrà mai
ningú més que jo. Y ara, adéu, madona; mai més vindré a
plorar a vostres peus les llagrimes de qui em mana.

OLIVIA
No, vine. Potser tu podras conseguir que son amor sigui grat
al meu cor que l'avorreix.

(Sen van)



XII

A CASA D'OLIVIA

(Entren SIR TOBIAS, SIR ANDREU Y FABIÀ)

SIR ANDREU
No; us juro que no'm quedaré ni un minut més.

SIR TOBIAS
Y per quina raó, estimat sac de verí, per quina raó? Eh?

FABIÀ
Cal que dongueu una raó, sir Andreu.

SIR ANDREU
Mal llamp! He vist que la vostra neboda estava molt més
complimentosa ab el patge del duc, que no pas ho està ab mi;
ho he vist ara, en el jardí, ara mateix.

SIR TOBIAS
Y ella't veia mentres feia tot això, company? Digam.

SIR ANDREU
Tant bé com jo us veig a vós.

FABIÀ
Doncs, així us ha donat una gran prova d'amor.

SIR ANDREU
Voto al dimoni! que us penseu que sóc un ase?

FABIÀ
Jo us demostraré la llegimitat de la meva afirmació, ab el
veredicte del criteri y de l'enteniment.

SIR TOBIAS
Que són els que sempre han format el més suprem tribunal, ja
d'abans de que Noè s'embarqués.

FABIÀ
Si ella, al davant vostre, s'ha mostrat amable ab aquest
jove, ha estat no més que per exasperarvos, per despertarvos
el valor que teniu endormiscat, per encendreus les sangs y
posarvos sofre al fetge. Vós us hi havieu d'acostar, y ab
algunes mofes ben triades y noves, acabades de sortir de la
forja, enfonsar en un mutisme absolut an aquell jove. Això és
lo que ella esperava de vós y vós no ho haveu sabut fer.
Haveu permès que'l temps se mengés el doble full d'or de la
oportunitat ab que se us presentava aquesta feliç ocasió, y
ara vostre vaixell navega cap els mars gelats del sèu afecte,
aont us hi quedareu penjat, com un borralló a la barba d'un
holandès, si no rescabaleu vostre prestigi, per una lloable
gesta de valor o d'alta politica.

SIR ANDREU
Si té d'esser així, més m'estimo fer un acte de valor, perquè
avorreixo la politica. Tant me faria esser brownista(6) com
politic.

SIR TOBIAS
Doncs fonamenta la teva fortuna sobre'l terreny del valor.
Desafia al patge del duc y fereixlo en onze indrets; la meva
neboda s'ho apuntarà, y tingues per cert que no hi ha res an
el món que faci valer tant a un home, als ulls d'una dòna,
com la anomenada de valentia.

FABIÀ
No teniu altra sortida, Sir Andreu.

SIR ANDREU
Un de vosaltres li portarà'l cartell?

SIR TOBIAS
Vés, escriuli ab mà ben marcial; sigues agut y breu. No hi fa
res que no siguis enginyós y polid, mentres siguis eloqüent y
original. Befal ab tota la llibertat de la teva tinta y
tractal de tu, dues o tres vegades, que no hi estarà de més;
digali que ment tantes vegades com t'hi capiga en el paper,
encara que sigui més gran que un llençol del llit de Ware(7)
a l'Anglaterra. Enllesteix. Posa tanta fel com puguis al
tinter y encara que escriguis ab ploma d'oca no hi fa res. A
la feina!

SIR ANDREU
Aont us trobaré?

SIR TOBIAS
Ja't vindrem a cercar a ton _Cubiculo_. Vés.

(Sen va Sir Andreu)

FABIÀ
Us deu esser ben car aquest ninot, sir Tobias.

SIR TOBIAS
Jo li surto car an ell; no trigaré gaire a costarli dues mil
lliures.

FABIÀ
Me sembla que tindrem una carta ben divertida; però espero
que no la cursareu?

SIR TOBIAS
Ja ho crec! y faré tot lo pugui perquè aquest jove li
respongui. Crec que ni ab tots el parells de bous, ni ab
totes les cordes del món, sels podria fer topar. Per lo que
toca a Sir Andreu, no més cal obrirlo: si en el fetge se li
troba prou sang per negar a una puça, jo'm menjo'l reste del
cadavre.

FABIÀ
Y el séu jove contrari no fa pas posat de gran valentia,
tampoc.

(Entra MARIA)

SIR TOBIAS
Ara ve'l reietó més aixerit del niu.

MARIA
Si patiu d'avorriment y voleu riure fins a reventar,
seguiume. El babau den Malvolí, s'ha convertit al paganisme;
és un renegat, car és impossible que un cristià que vulga
salvarse pel camí que la llei de Déu mana, puga creure en tal
munt de grolleres extranyeses: s'ha posat mitges grogues!

SIR TOBIAS
Ab lligacames creuades?

MARIA
Oh, sí, abominablement! Sembla un saberut d'aquells que posen
escola en els portics de l'iglesia. L'he espiat com l'assassí
a la victima. Segueix punt per punt la carta que jo li he
tirat pera enganyarlo. La rialla li marca més arrugues en el
rostre que ratlles no hi ha en el nou mapa-mundi augmentat de
les Indies. Us asseguro que mai haveu vist res tant ridicul.
Jo no sé com m'he aguantat de tirarli tot pel cap. Estic
certa que la comtessa li donarà una bofetada, Y ell s'ho
pendrà com una finesa y encara seguirà rient.

SIR TOBIAS
Anem, portans allà ont es.

(Sen van)



XIII

UN CARRER

(Entren ANTONI y SEBASTIÀ)

SEBASTIÀ
Me doldria molt causarvos el més petit perjudici, però ja que
us preneu els perills com un jòc, no us diré res més.

ANTONI
No he pogut estar lluny de vós; el desig que tenia de
veureus, més agut que afilada daga, m'ha esperonat cap el
vostre camí. No sols m'ha guiat aquí l'afany de veureus, per
més fort que hagi estat, sinó que també m'hi ha empès
l'inquietut que sentia al pensar en lo que us podia succeir
en un país desconegut y que per un extranger sense guia y
séns amics, sol esser esquerp y gens hospitalari. La temença
d'aquests perills és lo que m'ha fet córrer darrera vostre.

SEBASTIÀ
Sols puc donarvos mercès, estimat Antoni; mercès y res més
que mercès. Sovint els grans serveis se paguen ab aquesta
moneda sense curs, però si ma fortuna fos tant gran com el
meu desig, altre paga tindria vostra solicitut. Què farem?
Visitarem els monuments antics de la ciutat.

ANTONI
Esperarem a demà, senyor; val més que cerquem allotjament.

SEBASTIÀ
No estic pas cançat y la nit és lluny encara. Donem gust als
ulls contemplant els bells records que guarda la ciutat.

ANTONI
Perdoneume; però és molt perillós pera mi passejar per
aquests carrers. Temps enrera, en un combat naval contra les
galeres del duc, vaig fer serveis tant remarcables, que si
ara'm trobaven aquí, me farien pagar cara aquella feta.

SEBASTIÀ
Vareu matar molta gent del duc?

ANTONI
No és tant greu l'ofensa, encara que'l motiu y els temps que
durà la lluita foren prous pera costar la vida a algú.
Després tot hauria pogut esmenarse, tornant les preses que
haviem fet, y que és lo que, mirant el profit de llur comerç,
varen acordar tots els nostres. Jo vaig esser l'unic que no
vaig voler entrar en el pacte y perxò és que si ara'm
trobessin, m'ho farien pagar més car.

SEBASTIÀ
Així, doncs, amagueuvos.

ANTONI
Serà lo més prudent. Aquí teniu la meva borsa. Ens allotjarem
a l'Elefant, que és el millor hostal del barri del Sur.
Mentres vós passegeu donant goig a la vista, jo vaig a
encomanar el menjar. Ens trobarem allí.

SEBASTIÀ
Però, per què'm doneu els vostres diners?

ANTONI
Com que crec que'ls pocs que teniu els haureu de menester, us
dono els meus per si fos cas que us vinguessin ganes de
comprar alguna de les futeses que veureu.

SEBASTIÀ
Seré'l vostre tresorer; tot seguit vindré a trobarvos.

ANTONI
A l'Elefant.

SEBASTIÀ
Ja men recordaré.

(Sen van)



XIV

EL JARDí D'OLIVIA

(Entren OLIVIA y MARIA)

OLIVIA, (apart y abstreta)
L'he enviat a cercar y ha respost que vindria. Què faré pera
esserli agradable? Què li podré donar? Més facil és comprar a
un cor jove, que ablanirlo ab llagrimes y súpliques.

(Per Maria)
Potser m'haurà. sentit? Aon deu esser en Malvolí? Un criat
seriós y cortès com ell és el que'm convé per aquest
assumpte.

(A Maria)
Aont és en Malvolí?

MARIA
Ja ve, senyora; però fa moltes extranyeses. Sembla esperitat.

OLIVIA
Què té? Desvarieja?...

MARIA
No, senyora; no més fa que riure. Haurieu de tenir algú a la
vora si haveu de parlarhi, perquè jo crec que se li ha girat
el cervell.

OLIVIA
Feslo venir.

(Apart)
Els nostres mals s'assemblen, si semblança hi ha, entre
follia alegra y trista bogeria.

(Entra MALVOLÍ)
Què tal, Malvolí?

MALVOLÍ (somrient sempre d'una manera fantastica)
Madona, bella! oh! oh!

OLIVIA
Somrius? T'he enviat cercar en una ocasió molt trista.

MALVOLÍ
Trista, madona? Jo també puc estar trist... Això de les
lligacames creuades causa alguna obstrucció a la sang; però
tant-se-val, perquè si elles plauen als ulls de certa
persona, ja puc dir com el vers del sonet:

_El plaure a una és com el plaure a totes_.

OLIVIA
Però, què és això, Malvolí? Què tens?

MALVOLÍ
No tinc pas l'ànima negra encara que tingui les cames
grogues...

(Somriu)
Tot ha arribat a qui anava y lo manat se complirà. Me sembla
que hem regonegut la bella mà romana.

OLIVIA
Vols anarten al llit, Malvolí?

MALVOLÍ
Al llít? Sí, dolç amor, y m'hi tindras al teu costat.

OLIVIA
Déu t'ampari, Malvolí! Per què rius així y tires tants petons
ab la mà?

MARIA
Com esteu, Malvolí?

MALVOLÍ
Respondreus jo? Sí, com els rossinyols a les cucales.

MARIA
Per què us presenteu ab aquesta ridícula impertinencia davant
de misenyora?

MALVOLÍ
«No t'espanti la grandesa.» Això estava ben escrit.

OLIVIA
Què vols dir ab això, Malvolí?

MALVOLÍ
«Hi ha qui neix ab grandesa...»

OLIVIA
Què!

MALVOLÍ
«Altres que assoleixen les grandeses...»

OLIVIA
Què dius?

MALVOLÍ
«Altres a qui la grandesa sels imposa malgrat llur voluntat.»

OLIVIA
Déu te faci bé!

MALVOLÍ
«Recorda qui és que t'ha vantat les mitges grogues...»

OLIVIA
Les meves mitges grogues?

MALVOLÍ
«y t'ha demostrat desig de veuret ab lligacames creuades»

OLIVIA
Lligacames creuades!

MALVOLÍ
«Ara ja pots esser feliç, si tu vols.»

OLIVIA
Puc esser feliç?

MALVOLÍ
«Si no quédat per sempre un miserable criat.»

OLIVIA
Oh! això és una bogeria!

(Entra un CRIAT)

CRIAT
Madona, el jove patge del duc ha tornat; molt he hagut de
pregar pera conseguirho. Ara espera les ordes de vostra
senyoria.

OLIVIA
Ja hi vaig.

(Sen va el criat)
Maria, que no deixin ni un instant an aquest bon home. Aont
es l'oncle Tobias? Que dos o tres criats se cuidin d'ell; per
res del món voldria que li passés cap desgracia.

(Sen van Olivia y Maria)

MALVOLÍ
Oh! Oh! Que s'acostin ara! Y tot un personatge, com Sir
Tobias, pera que's cuidi de mi! Això lliga admirablement ab
lo que deia la carta; mel posa aprop perquè'l pugui tractar
ab insolencia; és lo que ella m'aconsella en la carta.
«Llença aquesta pell d'humiltat que't cobreix», diu ella;
«sigues malcarat ab cert parent; aspre ab els criats; no't
treguis mai les raons d'Estat dels llavis y que ton
comportament s'allunyi de la vulgaritat». Després m'indica
quin té d'esser el meu posat: rostre farreny, l'aire
respectable, la paraula lenta cóm personatge de significació,
y d'acord ab això tot lo altre. Ara si que és ben meva! Però
això és obra del cel; que ell en rebi, doncs, les mercès.
Quan se n'anava deia: «Que no deixin un instant an aquest bon
home». Bon home! No Malvolí, ni el titol del meu càrrec;
sinó, bon home! Lo cert és ,que tot concorda admirablement.
No cal tenir ni un gra d'escrupol, ni un escrupol d'escrupol;
ni un obstacle, ni una sola circumstancia inversemblable o
dubtosa. Què podria passarme? No és possible que puga
interposarse res entre jo y l'immens horitzó de les meves
esperances. El cel és l'autor de tot això, y no jo; donem
mercès an ell.

(Entren SIR TOBIAS, FABIÀ Y MARIA)

SIR TOBIAS
Per tots el sants! digueume aont és. Encara que tots els
dimonis de l'infern se li haguessin entaforat en el cos,
encara que se n'hagi apoderat la mateixa llegió, jo li
parlaré.

FABIÀ
És aquí, és aquí, Com us trobeu, senyor Malvolí? Com us va
això, amic?

MALVOLÍ
Aneusen; no vui ningú aquí; deixeume fruir ma soletat;
aneuvosen.

MARIA
Ah! No sentiu com el dimoni respon, ab aquesta veu tant
fonda, de dintre séu? No us ho deia, sir Tobias. La senyora
ha dit que us cuidessiu d'ell.

MALVOLÍ
Ah! Ah! Ella ha dit això?

SIR TOBIAS
Vaja, vaja; quietut, quietut, Se l'ha de tractar ab dolcesa;
deixeume fer... Com us trobeu, Malvolí? Què tal? Vaja home,
no us acovardiu; planteuli cara al dimoni, Considereu que és
l'enemic del llinatge humà.

MALVOLÍ
Sabeu lo que us dieu?

MARIA
Veieu com s'ho pren si se li parla mal del dimoni? Déu faci
que no estigui embruixat!

FABIÀ
Porteuli els orins a casa una curandera.

MARIA
Demà mateix, així que surti el sol, ho faré, si no'm moro. La
comtessa donaria qualsevol cosa pera salvar lo.

MALVOLÍ
Ah! sí, senyora?

MARIA
Oh, senyor!

SIR TOBIAS
Calla; això no's fa així, no veus que l'exasperes? Deixeume
sol ab ell.

FABIÀ
Dolcesa y res més que dolcesa, y molt poc a poquet. El diable
es ferestec y no vol que sel tracti ab reganys.

SIR TOBIAS
Y doncs, que hi ha bona peça? Com te va això, vailet?

MALVOLÍ
Sir Tobias!

SIR TOBIAS
Vinam aquí, manyaguet. Vaja, això de jugar a barrisca ab en
Banyeta, no s'adiu gens ab un home seriós. A la forca,
l'emmascarat carboner!

MARIA
Feulo resar, sir Tobias; feuli dir alguna oració.

MALVOLÍ
Una oració, pocs modos!

MARIA
No ho veieu? No pot sentir parlar de res d'iglesia.

MALVOLÍ
Aneu y que us pengin! Dropos, que no serviu pera res. Alguna
cosa hi va de vosaltres a mi; d'aquí una estona sabreu
quelcom més.

(Sen va)

SIR TOBIAS
Però és possible?

FABIÀ
Si això ho veiessim representat en el teatre, diriem que no
pot esser.

SIR TOBIAS
L'havem emmatzinat fins a l'ànima, company.

MARIA
Seguimlo; no deixem que's refredi y la broma sen vagi tota en
fum.

FABIÀ
Acabarà per tornarse boig de veres.

MARIA
Així tots estariem més tranquils.

SIR TOBIAS
Veniu, que'l lligarem y el tancarem en una cambra fosca. La
meva neboda ja està convençuda de que és boig; així podrem
allargar la farsa, pera gust nostre y castic d'ell, fins que
cançats d'aquest entreteniment, ens faci llastima; llavores
ho descobrirem tot y a tu't proclamarem la suprema metgessa
dels boigs. Mireu qui ve, mireu.

(Entra SIR ANDREU)

FABIÀ
Un altre entreteniment per un matí de maig!

SIR ANDREU
Aquí teniu el cartell, llegiulo; us asseguro que no hi falta
ni sal ni pebre.

FABIÀ
És coent?

SIR ANDREU
Jo us en responc; no més cal que'l llegiu.

SIR TOBIAS
Doneu.

(Llegeix)
«Jovincel: siguis qui siguis, no ets més que un murri y un
masell».

FABIÀ
Bé y valent!

SIR TOBIAS
«No't sorprenguis ni vulguis saber perquè't motejo així, car
no't donaré cap raó».

FABIÀ
Observació molt prudenta y que us salva de les urpes de la
llei.

SIR TOBIAS
«Vens a casa la comtessa Olivia, y ella al meu davant te
tracta amablement; però tu has mentit pel coll; no és per
això que't desafio».

FABIÀ.
Molt breu y molt sense... sentit.

SIR TOBIAS
«T'esperaré quan t'entornis, y si tens la sort de matarme...»

FABIÀ.
Molt bé!

SIR TOBIAS
«Me mataras com un miserable traidor».

FABIÀ
Endavant; sempre guardantvos de la llei.

SIR TOBIAS
«A reveure, y que Déu vulga admetre en sa gloria a una de les
nostres ànimes. Potser serà la meva, però l'esperança'm diu
que no serà així; ab això, vigila. Ton amic, segons com el
tractaras, o ton irreconciliable enemic, ANDREU ROSTREAIXUT.»
Si aquesta carta no'l fa bellugar, serà que les cames no'l
podran dur. Jo mateix li donaré.

MARIA
Ara tindreu una bona ocasió, perquè està prenent comiat de la
comtessa.

SIR TOBIAS
Vés, sir Andreu, amàgat com un agutzil en un revolt del
caminal y així que'l vegis, desenveina, y, tot desenveinant,
renega horriblement, perquè molt sovint un renec ben gros
bramat ab veu de tro, dóna més fama de valent que'l fet més
coratjós, Endavant.

SIR ANDREU
Ah, per renecs veniu a mi!

(Sen va)

SIR TOBIAS
No, no la cursaré aquesta carta; perquè aquell jove sembla
inteligent y ben educat, y que'l duc l'hagi triat per
missatger d'amor n'es una prova. Aquesta carta, que tota ella
traspúa imbecilitat, no l'espantaria gens ni mica y tot
seguit coneixeria que qui l'ha escrita és un ensa. Lo que
faré serà trasmetre'l cartell de paraula jo mateix; li
explicaré prodigis de valentia del séu contrari, y donaré an
aquest donzell, -a qui la seva joventut y manca
d'experiencia, necesariament han de fer credol,- la més
esgarrifosa idea de la rabia, de la destresa, de la valentia
y de la feresa de l'altre. Degut an això se tindran tal
basarda l'un de l'altre, que's mataran tant sols ab la
mirada.

(Entren OLIVIA Y VIOLA)

FABIÀ
Ara ve ab la vostra neboda; espereu fins que ella's retiri y
tot seguit empreneulo.

SIR TOBIAS
Mentres tant vaig a rumiarme un discurs ben horrorós.

(Sen van sir Tobias, Fabià y Maria)

OLIVIA
Massa he dit ja a un cor de pedra y massa he exposat el meu
honor. Sento quelcom en mi que'm retreu la meva lleugeresa;
emperò aquest erro és tant toçut que's riu de totes les
censures.

VIOLA
Igual que a vós, la pasió martirisa l'esperit del duc.

OLIVIA
Teniu, porteu aquesta joia en recordança meva; no la refuseu,
que no us cançarà ab ses paraules. Torneu demà, us ho prego.
Demaneume tot lo que volgueu, que jo no us negaré res de lo
que l'honor pot concedir séns greu perjudici.

VIOLA
Us demano tant sols una mercè: que dongueu vostre amor al
duc.

OLIVIA
Com voleu que honradament li dongui lo que ja us he donat a
vós?

VIOLA
Feuho y jo us absoldré.

OLIVIA
Adéu y fins a demà. Per un dimoni com tu, joiosa portaria
l'ànima a l'infern.

(Sen va)

(Entren SIR TOBIAS Y FABIÀ)

SIR TOBIAS
Que Déu vos guard, gentilhome.

VIOLA
Y a vós, cavaller.

SIR TOBIAS
Defénsat; de quina mena són els ultratges que li has fet, no
ho sé; però'l teu contrari, ple de ressentiment y sedejant de
sang com un tigre, t'espera al cap-d'avall del jardí.
Desenveina la espasa depressa, perquè qui va a escometret és
ferotge, és destre y és fort.

VIOLA
Us deveu enganyar, senyor; estic cert de que no hi ha ningú
en el món que pensi batres ab mi. No recordo haver ofès a
ningú.

SIR TOBIAS
Aviat sortireu del vostre erro, us ho asseguro. Així, doncs,
si us estimeu la vida, poseuvos en guarda, perquè'l vostre
contrari compta ab totes les ventatges que poden donar a un
home la joventut, la destresa, la força y el coratge.

VIOLA
Però, cavaller, digueume qui és.

SIR TOBIAS
Es un cavaller ab una espasa séns tara en un camp de catifa,
però en el duel és un dimoni; ja ha desaparellat tres ànimes
dels llurs cossos, y a hores d'ara és tant implacable l'ira
que'l domina, que sols els horrors de la mort y del sepulcre
poden satisferlo: en qualsevol circumstancia aquest és el séu
lema: vèncer o morir.

VIOLA.
Tornaré a entrar y demanaré auxili a la comtessa. No sóc
aimant de baralles. Séns dubte que aquest deu esser un
d'aquells homes que busquen raons a qualsevol y sense motiu,
ab el sol proposit de passar per valents.

SIR TOBIAS
No, cavaller; l'indignació li pervé d'un ultratge molt gran;
li haveu de donar, doncs, una satisfacció. No penseu en
entrar y demanar auxili que primer no us les hagueu ab mi,
pera provar que teniu pit per havervosles ab ell. Trieu: o
l'aneu a trobar o us poseu en guarda ara mateix, perquè és
precís que us bateu o que renuncieu a portar espasa.

VIOLA
Però això és tant inaudit com descortès y jo us prego, bon
cavaller, que aneu a preguntar an aquest subjecte en que l'he
ofès, que si és cert que ha rebut algun ultratge de mi, ha
estat séns jo saberho.

SIR TOBIAS
Ab molt gust. Senyor Fabià, quedeuvos ab aquest jove fins que
jo torni.

(Sen va)

VIOLA.
Digueume, senyor, sabeu quelcom d'aquesta qüestió?

FABIÀ
Sé que aquest cavaller us té una rabia de mort, però no sé
res més.

VIOLA
Però, digueume: quina mena d'home és?

FABIÀ
Pel séu aspecte no sembla que sigui lo terrible que és, Y vós
mateix ho haureu de regonèixer així que us hi encareu. És el
contrari més crudel y més fatal que podieu trobar a Ilyria.
Voleu que l'anem a cercar? Procuraré que feu les paus, si
m'es possible.

VIOLA
Us ho agrairé ab tota l'ànima, perquè us asseguro que més a
gust me trobo davant d'un capellà que davant d'un guerrer; y
cregueu que poc me paro en que'm titllin de covard.

(Sen van)



XV

UN CAMINAL AL CAP-D'AVALL DEL JARDÍ D'OLIVIA

(Entren SIR TOBIAS y SIR ANDREU)

SIR TOBIAS
Oh company, us dic que és un dimoni de cap a peus! En ma vida
he vist res que se li assembli. Jo he fet un punt, ab ell, ab
l'espasa a la veina y me n'ha tirat una de tant mortal
rapidesa que no hi ha ningú que la eviti, y al parar us
respon ab un cop tant segur, com segur és que ara els peus us
toquen a terra. Diuen que ha estat mestre d'armes del gran
Sophi.

SIR ANDREU
Diable! Doncs no hi vui saber res!

SIR TOBIAS
Però el cas és que ell no s'entén de raons. En Fabià ab prou
feines pot contenirlo.

SIR ANDREU
Mala negada!... Si jo hagués sabut que era tant valent i
destre esgrimidor l'hauria enviat al dimoni ans que
provocarlo. Que deixi córrer aquesta qüestió y li regalaré el
meu cavall gris Capulet.

SIR TOBIAS
L'hi entaularé. Quedeuvos aquí y no us acoquineu, que tot
això s'acabarà sense que's perdi cap ànima.

(Apart)
No tinguis por! jo li posaré la sella tant bé com a tu el
bast.

(Entren FABIÀ Y VIOLA)

SIR TOBIAS (baix a Fabià)
M'ha donat el séu cavall pera que arreglés aquesta qüestió.
Li he fet creure que aquest jove és una fera.

FABIÀ (baix a sir Tobias)
Lo mateix pensa aquest de l'altre; està groc y tremola tot
ell com si un ós l'empaités.

SIR TOBIAS (baix a Viola)
No hi ha remei, cavaller; vol batres per sostenir el jurament
que ha fet. Després ha reflexionat més serenament sobre'l
motiu de la quimera y creu que ni ha de parlarsen tant sols.
Treieuvos la espasa no més perquè pugui complir lo jurat;
però diu que no us farà cap mal.

VIOLA (apart)
Déu me valga! Ben poc me costaria dirlos lo que se n'hi falta
per esser un home jo!

FABIÀ (baix a Viola)
Si veieu que s'encega, fugiu.

SIR TOBIAS (baix a sir Andreu)
Vaja, sir Andreu, no s'hi pot fer res. Aquest cavaller vol
tirar un cop, al menys, per mantenir la paraula; diu que
segons les lleis del duel, això és necesari; però m'ha
promès, ab paraula de cavaller y de soldat, que no us farà
cap mal. -Va! En guarda!

SIR ANDREU (apart)
Déu faci que sen recordi!

(Desenveina)

(Entra ANTONI)

VIOLA (a sir Andreu)
Us juro que és contra la meva voluntat.

(Desenveina)

ANTONI (a sir Andreu)
Enveineu la espasa. Si aquest jove us ha ofès, jo mantinc la
seva ofensa; si sóu vós qui l'ha ofès an ell, sóc jo qui us
desafia.

SIR TOBIAS
Vós! Y qui sóu vós?

ANTONI
Un home que per amistat an aquest jove, està disposat a fer
més de lo que he dit.

SIR TOBIAS
Oidà! Si us encarregueu dels afers d'altre, aquí em teniu.

(Desenveina)

(Entren dos Agutzils)

FABIÀ
Atureuvos, bon sir Tobias, que ve la justicia!

SIR TOBIAS (a Antoni)
Desseguida estaré per vós.

VIOLA (a sir Andreu)
Feume'l favor, enveineu la espasa, cavaller, si us plau.

SIR ANDREU
Y tant si em plau! Compliré lo que us he promès; té un pas
molt segur y és molt fi de boca.

PRIMER AGUTZIL (senyalant a Antoni)
És aquest.

SEGON AGUTZIL
En nom del duc Orsino, quedeu pres.

ANTONI
Us enganyeu, senyor.

PRIMER AGUTZIL
No; regonec vostres faccions encara que no porteu la gorra de
mariner. Endueusel; ja sab ell que jo el conec bé.

ANTONI
Tinc d'obeir.

(A Viola)
Cercantvos m'ha esdevingut aquesta desgracia; més ja està
fet: ben car pagarè ara lo d'aleshores. Què fareu? La
necesitat m'obliga a demanarvos el meu diner. Més pena'm dóna
el no podervos esser util d'aquí endavant, que lo que'm podrà
succeir a mi. Veig que això us ha sobtat, però no us
espanteu.

SEGON AGUTZIL
Vaja, passeu; anem.

ANTONI
Haig de demanarvos que'm retorneu una part d'aquell diner.

VIOLA
Quin diner, senyor? En consideració a la viva simpatia que
m'haveu demostrat ara mateix y veient lo aflictiu de la
vostra situació, de bon grat faré per vós tot lo que puga.
Pocs són els meus cabals, però me partiré ab vós les meves
pobreses. Aquí en teniu la meitat.

ANTONI
Que'm voleu negar, potser? És possible que'l meu afecte per
vós tingui aquest pagament? No ajudeu a la meva desgracia,
perquè temo que'm faci perdre'l seny y no podré resistir la
temptació de retreureus els molts serveis que us he fet.

VIOLA
No sé que me n'hagueu fet cap. No regonec ni la vostra veu ni
el vostre rostre, y us juro que avorreixo més la ingratitut
que la mentida, l'orgull, la vanitat y la ubriaguesa, o
qualsevulga altra repugnanta tara que infecti nostra feble
sang.

ANTONI
Oh, Déu!

PRIMER AGUTZIL
Vaja, anem, depressa.

ANTONI
Deixeume dir una paraula no més. An aquest jove, jo l'he
arrencat de les urpes de la mort; jo li he donat socors ab la
més fervorosa solicitut, y fins adoració m'ha inspirat son
virtuós aspecte.

PRIMER AGUTZIL
Y què sens en dóna a nosaltres? Vaja, que'l temps passa.

ANTONI
Oh, y en quin miserable idol s'ha transformat aquell déu!
Sebastià, tu has deshonrat la noblesa del teu rostre. No hi
ha en el món altra lletgesa com la de l'ànima; tant lletja és
la malesa, com hermosa la virtut. El vici cobert ab bella
aparença no és més que un sepulcre que'l dimoni engala ab
bonics y joies.

PRIMER AGUTZIL
Aquest home's torna boig. Emporteusel... Anem, anem.

ANTONI
Anem.

(Sen van Antoni y els Agutzils)

VIOLA (apart)
Parlava ab tal convicció que semblava que fos veritat lo que
deia. Si jo el tingués aquest convenciment! Ah, que siga
certa ma sospita, y vulga'l cel que aquest home m'hagi pres
per tu, germà meu!

SIR TOBIAS
Vine aquí, cavaller, y tu també, Fabià. Tinguem concell y
mirem que s'ha de fer.

VIOLA (apart)
Ha dit Sebastià!... En el meu mirall veig sempre la fidel
imatge del meu germà; ell vestia com jo, igual color, iguals
paraments, jo no faig més que copiarlo en tot... Oh! si això
fos cert les tempestats serien misericordioses y manses y
dolces les ones amargantes.

(Sen va)

SIR TOBIAS
És un miserable bergant aquest donzell y més covard que una
llebra. Prova que no té ni un dit de vergonya el negar
l'amistat a un amic en la desgracia; y tocant a covardia,
pregunteu an en Fabià.

FABIÀ.
Un covard, devot y religiós de la covardia.

SIR ANDREU
Maleitsiga! Si l'atrapo's recordarà de mí.

SIR TOBIAS
Sí, mesuraleshi, però no't treguis la espasa...

SIR ANDREU
Si no ho faig!...

(Sen va)

FABIÀ.
Anem a veure en què pararà tot això.

SIR TOBIAS
M'hi jugo qualsevol cosa que tampoc passarà res.

(Sen van)



XVI

UNA PLAÇA DAVANT DE CASA D'OLIVIA

(Entren SEBASTIÀ y el JUTGLAR)

JUTGLAR
Potser me voleu fer creure que no m'han enviat a cercarvos?

SEBASTIÀ
Vés, vés; ets un boig; fuigme del davant.

JUTGLAR
Feu molt bé'l paper! No, no us conec, ni vinc de part de la
comtessa a dirvos que us ha de parlar; tampoc us dieu Cesari,
ni aquest nas és el meu nas. Res de lo que és, és.

SEBASTIÀ
Vés a esventar la follia en altre lloc; tu no'm coneixes.

JUTGLAR
Esventar la follia! Ha sentit dir aquesta paraula d'algun
personatge y ara me l'encaixa a mi. Esventar ma follia! A
veure si ara sortiran ab que aquest gran talós, el món, és un
faldilletes. Fesme'l favor de desferte d'aquesta extranyesa y
digam què li tinc d'esventar a la comtessa. Li esventaré que
vens?

SEBASTIÀ
Te prego que'm deixis, grec estupid. Aquí tens això pera tu,
però si no ten vas, te juro que't pagaré ab altra moneda que
no t'agradarà gaire.

JUTGLAR
En bona fe que ets generós. Aquests savis que donen diners
als necis, arriben a adquirir una bona reputació després de
regatejarla catorze anys.

(Entren SIR ANDREU, SIR TOBIAS Y FABIÀ)

SIR ANDREU (a Sebastià)
Ah! ja us tinc ara! Preneu això.

(Li pega)

SEBASTIÀ
Y tu pren això altre y això y això!

(Li pega)
Tothom és boig aquí!

SIR TOBIAS
Eh! prou; prou o sinó us llenço l'espasa a la teulada.

JUTGLAR
Corro a dirho a la comtessa. Ni per dos quartos voldria estar
en les vostres pells.

(Sen va)

SIR TOBIAS (deturant a Sebastià)
Atureuvos, atureuvos!

SIR ANDREU
No, deixeulo, que si a Ilyria hi ha justicia ja l'arreglaré
d'altra manera, jo. Entaularé una causa per agressió
violenta. Encara que hagi estat jo qui ha començat a pegar,
no hi fa res.

SEBASTIÀ (a sir Tobias)
Deixam anar!

SIR TOBIAS
Minyó, no us vui deixar anar. Vaja, soldadet tendre, enveineu
l'espasa. Déu-n'hi-do dels punys que teniu! Vaja, anem!

SEBASTIÀ
No'm deixaras anar? No?

(Se desfà de sir Tobias)
Què vols ara? Treu l'espasa si goses!

SIR TOBIAS
Ah! ah! Us hauré de treure un parell d'unces d'aquesta sang
tant insolenta que teniu.

(Desenveina)

(Entra OLIVIA)

OLIVIA
Atúrat, sir Tobias, per ta vida atúrat!

SIR TOBIAS
Senyora!

OLIVIA
Sempre sereu el mateix, groller poca-solta, nascut per viure
en les montanyes y en coves ferestegues on mai hi hagi entrat
ni ombra de bona criança. Lluny de ma vista! Perdoneu,
estimat Cesari. Murri, vesten!

(Sen van sir Tobias, sir Andreu y Fabià)

(A Sebastià)
Jo't prego, dolç amic meu, que sigui ton serè judici qui et
guii per respondre en aquest injust y descortès atentat al
teu repòs. Vine ab mi, que quan coneixeras les mil rauxades
comeses per aquell malvat, ten riuras d'aquesta. Vine; és
necesari, no m'ho refusis. Maleït ell, que al posar en perill
ta vida, ha tirat contra la meva!

SEBASTIÀ (apart)
Què vol dir tot això? En quina mar navego? O jo estic boig o
això és un somni. Doncs, que l'ilusió segueixi enfonsant mos
sentits en el Leteu! Si això és somniar que no'm desperti mai
més.

OLIVIA
Anem, vine, jo t'ho prego, sigues docil a mos precs. Vols
seguirme?

SEBASTIÀ
De bon grat, senyora.

OLIVIA
Oh digaho y fesho!

(Sen van)



XVII

UNA CAMBRA A CASA D'OLIVIA

(Entren MARIA y el JUTGLAR)

MARIA
Vaja, pòsat aquesta sotana y aquesta barba, y estrafés al
senyor Topaci, el rector; enllesteix. Jo vaig a cercar a sir
Tobias, mentrestant.

(Sen va)

JUTGLAR (posantse la sotana)
Vaja, me posaré això y m'amagaré aquí dins. Tant-de-bo fos jo
el primer que s'amagués dintre d'un vestit d'aquests! No
estic prou gras pera representar bé'l meu paper, ni sóc prou
magre pera semblar un savi, però val tant la fama d'home
honrat y bon pare de familia, com la d'home llest y de
lletres. Aquí tenim als confederats.

(Entren SIR TOBIAS Y MARIA)

SIR TOBIAS
Que Déu us beneeixi, senyor rector!

JUTGLAR
_Bonos dies_, sir Tobias; car com va dir molt bé el vell
hermità de Praga, que no havia vist mai ni ploma ni tinter, a
una filla del rei Gorboduc: lo que és, és. Així essent jo el
senyor rector, sóc el senyor rector, perquè què és això, sinó
això? Què és esser, sinó esser?

SIR TOBIAS (senyalant la cambra ont està tancat en Malvolí)
És aquí, senyor rector.

JUTGLAR (fent la veu fosca)
Hola, dic jo! Que la pau siga en aquesta presó.

SIR TOBIAS (baix)
El murri, l'estrafà be.

MALVOLÍ (desde dins)
Qui crida?

JUTGLAR
El senyor Topaci, el rector, que ve a veure an en Malvoli, el
llunatic.

MALVOLÍ
Mossèn Topaci! Mossèn Topaci! Bon mossèn Topaci, aneu a
trobar la comtessa.

JUTGLAR
Fòra d'aquí, dimoni hiperbolic! Com martirises an aquest
home! No sabs parlar d'altra cosa que de dònes.

SIR TOBIAS
Ben dit, senyor rector.

MALVOLÍ
Mossèn Topaci, no ho cregueu que siga boig; mai cap home s'ha
vist tant maltractat com jo. M'han tancat en aquestes
esgarrifoses tenebres.

JUTGLAR
Calla, llord Satà! T'anomeno ab els termes més inofensius,
perquè jo sóc d'aquells homes que fins el dimoni el tracten
ab modos. Dius que aquesta cambra és tenebrosa?

MALVOLÍ
Com l'infern, senyor rector.

JUTGLAR
Què dius ara! Té'ls batans de les finestres transparents com
muralles, y les vidrieres dels costats lluen com l'èban, y
encara't planys de les tenebres?

MALVOLÍ
Jo no sóc boig, mossèn Topaci, y us dic que aquesta cambra és
tenebrosa.

JUTGLAR
Y com t'enganyes, foll! Jo't dic que no hi han més tenebres
que les de l'ignorancia en la que hi estas colgat com els
egipcis en la boira.

MALVOLÍ
Jo dic que aquesta cambra és tant tenebrosa com l'ignorancia,
malgrat l'ignorancia sigui tant tenebrosa com l'infern; y dic
que mai cap home ha estat tant maltractat com jo. Sóc tant
boig com vós, o sinó feume la prova preguntantme
raonablement.

JUTGLAR
Quin és el parer de Pitagoras sobre'ls aucells ferestecs?

MALVOLÍ
Que l'ànima de la nostra avia podria esser que's trobés en un
aucell.

JUTGLAR
Y què'n penses tu d'aquesta doctrina?

MALVOLÍ
Jo tinc una idea molt enlairada de l'ànima y no admeto
aquesta doctrina.

JUTGLAR
Adéu; quédat per sempre en les tenebres. No creuré que
tinguis enteniment fins que sostindras el parer de Pitagoras
y et guardaras de tirar ni a una becada per por d'expropriar
l'ànima de la teva avia. Adéu.

MALVOLÍ
Senyor rector, senyor rector!

SIR TOBIAS
Estimat senyor rector!

JUTGLAR (baix)
Ja veieu que sé nadar en totes les aigües.

MARIA
Pera fer això no calia que't posessis ni la sotana ni la
barba, perquè no t'ha vist.

SIR TOBIAS
Parlali ab el teu to natural de veu, y ja'm diras com el
trobes. Voldria acabar d'una vegada aquesta broma. Si no hi
ha perill en deixarlo anar, ja'l pots obrir, perquè estic
tant malament ab la meva neboda, que no'm vui exposar a
cometre l'imprudencia de portar aquesta comedia massa lluny.
Vine a trobarme a la meva cambra després.

(Sen van sir Tobias y Maria)

JUTGLAR (cantant)
_Ei! Robí, joiós Robí,
digam que fa ta estimada?_

MALVOLÍ
Boig!

JUTGTAR
_La dama no pensa en mi._

MALVOLÍ
Boig!

JUTGLAR
_Per què pobre't tracta així?_

MALVOLÍ, dins
Boig! no'm sents?

JUTGLAR
_D'un altre està enamorada._

Qui crida?

MALVOLÍ
Si vols que tota la vida t'estiga agrait, bon Jutglar, portam
llum, una ploma, paper y tinta; jo't juro que'm recordaré
d'aquest favor.

JUTGLAR
Mestre Malvolí!

MALVOLÍ
Sí, bon Jutglar, sóc jo mateix.

JUTGLAR
Ai, pobre de mi! Com ha estat que haveu perdut l'enteniment?

MALVOLÍ
Sóc l'home més ignominiosament maltractat, Jutglar. Tinc
l'enteniment tant clar com tu, boig.

JUTGLAR
No més tant clar com jo? Així sí que sóu boig del tot si no
teniu l'enteniment més bé que un foll.

MALVOLÍ
M'han agafat y m'han tancat en aquestes tenebres, m'envien
capellans rucs y fan tot lo que poden pera ferme perdre'l
seny.

JUTGLAR
Aneu en comte en lo que dieu; el senyor rector és aquí.

(Cambiant el tò de veu)
Malvolí, Malvolí, que Déu tel torni. Procura dormir y déixat
de xerrameques.

MALVOLÍ
Senyor rector!

JUTGLAR (cambiant les entonacions)
No li respongueu, bon home. -Qui, jo, senyor rector? Si no li
dic res. Que Déu vos guard, mossèn Topaci. -Amen, dic jo.
-Està bé; sí, sí, entesos; ho faré així mateix.

MALVOLÍ (cridant)
Boig, boig, boig, me sents?

JUTGLAR
Tingueu un xic de paciencia, home de Déu. Què dieu? Ja haveu
sentit que'm renyen si us parlo.

MALVOLÍ
Bon Jutglar, jo't prego que'm portis un llum y paper, que
tinc el cervell tant bé com qualsevol a Ilyria.

JUTGLAR
Tant-de-bo fos veritat!

MALVOLÍ
Te juro que ho es. Bon Jutglar, un full de paper, tinta y
llum, y porta a la senyora lo que escriuré. Mai t'haurà
valgut tant el fer de correu.

JUTGLAR
Ho faré perqué sóu vós, però digueume la veritat: sóu boig o
el feu?

MALVOLÍ
Creume, no sóc boig; això és la veritat.

JUTGLAR
Vaja, no creuré mai a cap boig que primer no li vegi el
cervell. Vaig a cercarvos el llum, el paper y la tinta.

MALVOLÍ
Jo t'ho pagaré com poc t'ho penses, Jutglar. Vés, corre.

JUTGLAR
_Ja hi vaig, senyor,
y tot seguit
torno aquí ab vós,
com el jutglar,
aquell vell boig,
que per entrar
al cel de cop
ab un punyal
fet de llistó,
cridava foll
y rabiós:
-Ah! ah! rosègat les ungles, diable!-
al dimoni menaçant
com si fos un foll infant.
Adeusiau, mestre dimoni._

(Sen va)



XVIII

EN EL JARDÍ D'OLIVIA

(Entra SEBASTIÀ)

SEBASTIÀ
Si, això és l'aire; això és la llum del sol gloriós; aquesta
perla que ella m'ha donat la veig y la toco, y encara que lo
extraordinari del fet me tinga en extasi, no és follia...
Però aont és l'Antoni? No l'he trobat a l'Elefant y allí
m'han dit que se n'havia anat a córrer la ciutat cercantme.
Jo pagaria a pes d'or els séus utils consells ara, perquè la
raó ajudada pel testimoni del sentits me diu que tot lo que'm
passa és fill d'un erro y no de la follia. Enperò fuig tant
de lo natural lo que'm succeeix y és tant extranya y
inexplicable aquesta pluja de favors, que ab prou feines puc
creure lo que'ls meus ulls veuen y estic temptat d'acusar a
la meva raó de que no's convenci de si jo he perdut el seny,
o de que aquesta dòna siga boja. Però si ho fos, no podria
pas portar la casa, ni governar als séus criats, ni cuidarse
dels séus afers y resoldrels, ab la claredat, la calma y
serenitat de judici ab que he vist que ho feia; hi ha algun
misteri en tot això... Ara ve la dama.

(Entren OLIVIA y un capellà)

OLIVIA
No censureu aquesta pressa. Si vostres intencions són
honrades, veniu ab mi y aquest sacerdot a la capella y allí
en sa presencia y sota aquell sagrat sostre, jureume
l'inviolabilitat de la fe vostra, pera retornar la calma a la
meva ànima massa inquieta y gelosa. Ell servarà el secret
d'aquesta unió fins que vós determineu ferla pública y
aleshores ho celebrarem com al meu estament pertoca. Què
responeu?

SEBASTIÀ
Seguiré an aquest sant home y us acompanyaré allà on volgueu
y un cop us hagi jurat servos fidel, sols la mort podrà
rompre mon jurament.

OLIVIA
Guieunos, pare, y que'l cel ab sa llum esplendent segelli
nostra eterna unió.

(Sen van)



XIX

UNA PLAÇA DAVANT DE CASA D'OLIVIA

(Entren JUTGLAR y FABIÀ)

FABIÀ
Si em tens per amic, deixam veure la seva carta.

JUTGLAR
Concediume, doncs, una altra cosa, senyor Fabià.

FABIÀ
Concedit lo que vulguis.

JUTGLAR
Que us demani que no'm demaneu que us ensenyi aquesta carta.

FABIÀ
Això és com si jo després d'haverte regalat el meu goç, tel
demanés com pagament del meu obsequi.

(Entren DUC, VIOLA y seguici del DUC)

DUC
Serviu a madona Olivia, amics?

JUTGLAR
Sí, senyor; formem part dels séus objectes de luxe.

DUC
Ah, ja't conec! Què tal te va, bon home?

JUTGLAR
En bona fe senyor, que més bé'm va ab els enemics que ab els
amics.

DUC
Al revés; més bé ab els amics.

JUTGLAR
No; no, senyor; més malament ab els amics.

DUC
Com potser això?

JUTGLAR
És així, senyor, perquè'ls meus amics m'alaben y alabantme me
fan tornar ase, y els meus enemics, al revés, me diuen nèt y
clar que sóc un ase; de manera que ab els meus enemics hi
guanyo en coneixement de mi mateix, y surto enganyat pels
amics. Si en qüestions de llogica, com en qüestió de petons,
quatre negacions valen dues afirmacions, tinc raó de dir
que'm va més bé ab els enemics que ab els amics.

DUC
Ah, excelent!

JUTGLAR
Cah! Ben cert que no! encara que tingueu el gust de
comptarvos entre'ls amics meus.

DUC
Doncs, per la meva part no vui que hi surtis perdent: aquí
tens aquest or.

JUTGLAR
Si no fos per obligarvos a cometre una reincidencia us
demanaria que doblessiu aquesta moneda.

DUC
Me dónes un mal consell.

JUTGLAR
Fiqueuvos la bondat a la butxaca, y que la sang y la carn
obeeixin.

DUC
Siga, doncs; cauré en el pecat de la reincidencia. Aquí tens
una altra moneda.

JUTGLAR
_Primo, secundo, tertio;_ heus-aquí un bon jòc. Hi ha una
dita que diu que a la tercera coll a terra; el triplex és un
compas molt airós: el repic de les campanes de Sant Benet us
ho recordarà, si ho necessiteu: una, dues, tres.

DUC
No'm treuras cap més diner. Si vas y dius a madona que jo
l'espero aquí y consegueixes que vingui, potser se
desvetllarà un xic la meva generositat.

JUTGLAR
Breçoleu, doncs, aquesta generositat fins que jo torni. Vaig
a fer lo que'm dieu, senyor; però no voldria que prenguessiu
el meu afany d'arreconar, pel pecat de copdicia. Mentrestant,
deixeu fer una dormideta a la vostra generositat, que jo no
trigaré gaire a despertarla.

(Sen va)

(Entren ANTONI y AGUTZILS)

VIOLA
Senyor, aquest és l'home qui no fa gaire m'ha donat socors.

DUC
Recordo bé aquesta cara; malgrat que l'ultima vegada que la
vaig veure, el fum de la polvora l'hagués deixat més negra
que'l rostre de Vulcà. Era el capità d'un miserable vaixell,
de tant migrat aspecte y poc calatge, que feia llastima
mirarlo; més va abordar ab tant coratge ab un dels més ferms
dels nostres bastiments, que'l clam de la desfeta y l'enveja
ben clar proclamaven, contra llurs voluntats, la gloria de
son valor. Què passa?

PRIMER AGUTZIL
Orsino, aquest és aquell Antoni que a Candia va fernos presa
del Fenix ab tota sa carrega y el mateix que va comandar
l'abordatge contra el Tigre, ont hi va perdre la cama el
nebot vostre. L'havem fet pres en el mateix instant en que's
trobava'l fort d'una baralla ab uns cavallers.

VIOLA
M'ha amparat y ha tret l'espasa per defensarme, senyor, però
després m'ha dit no sé quines extranyes paraules que més
semblaven follia que altra cosa.

DUC
Ah gran pirata!; lladre marí! Quin temerari atreviment t'ha
fet caure a les mans dels que ab ta terrible escomesa ten vas
fer tos enemics irreconciliables?

ANTONI
Orsino, noble duc, permeteu que us digui que no admeto els
noms que'm doneu; el capità Antoni no ha estat mai ni lladre
ni pirata, encara que hi hagi justificats motius, ho regonec,
pera tenirlo per l'enemic d'Orsino. Una magica voluntat m'ha
portat aquí; aquest jove que està al costat vostre, ingrat
entre'ls ingrats, jo l'he arrencat de la gola rabiosa y
escumejanta de la mar. Surava, ja perdut com una desferra,
per damunt de l'ona brava, quan jo li vaig donar la vida, y
ab la vida mon afecte, séns reserva y séns limits,
entregantli tota la meva ànima. Per sola y vera amistat m'he
exposat per ell als perills d'aquesta ciutat enemiga; he tret
l'espasa pera defensarlo quan l'escometien; m'han agafat, y
aleshores la por li ha inspirat un covard recurs per no
compartir les meves desgracies; m'ha negat vergonyosament y
en un moment s'ha tornat per mi com un extranger que hagués
passat vint anys sense vèurem, y fins m'ha negat els diners
que encara no feia mitja hora li havia donat.

VIOLA
Com és possible això?

DUC
Y quant va arribar aquí?

ANTONI
Ahir, senyor. Hem viscut tres mesos plegats sense deixarnos
ni nit ni dia.

(Entren OLIVIA y el séu seguici)

DUC
Veig que ve la comtessa: ara'l cel camina per la terra. Tu,
bon home, tes paraules són follia, car ja fa tres mesos que
aquest donzell està al meu servei. Emperò després parlarem
d'això ab més calma. Serveulo allunyat de nosaltres.

OLIVIA.
Què és lo que desitja vostra senyoria y que no pot obtenir?
En què pot servirvos Olivia?

(A Viola)
Cesari, no compliu vostra promesa?

VIOLA
Senyora!

DUC
Graciosa Olivia...

OLIVIA
Què responeu, Cesari?

(Al Duc)
Altesa...

VIOLA
Ma senyoria, el Duc vol parlar: el meu dever m'imposa
silenci.

OLIVIA
Si lo que vostra senyoria me té de dir és la seva cançó de
sempre, us asseguro que és per mi tant ingrata y enutjosa com
el lladrar d'un cà després d'una dolça musica.

DUC
Sempre crudel!

OLIVIA
Sempre constant, senyor.

DUC
En què? en la perversitat. Dòna implacable, en qual ingrat
altar, jamai proprici, la meva ànima ha clamat els vots
fervents d'una adoració infinida, què més puc fer?

OLIVIA
Lo que vostra senyoria vulgui y sigui digne d'ell.

DUC
Perquè, si tingués cor per ferho, no hauria d'immolar, com el
brigant d'Egipte, a qui és mon amor, a l'exhalar jo l'ultim
sospir? Oh selvatge gelosia que mil voltes fins a lo sublim
t'aixeques! Més, escolteu això: ja que responeu ab desdenys a
mes ofrenes, y se segur qui és el que'm desbanca en vostre
afecte, viviu essent lo que sóu, tirà de cor de marbre; més
jo arrencaré de vostres ulls aon regna, per vergonya meva,
aquest donzell que aimeu y a qui jo també, ho juro, estimo ab
tot el cor. Vine, patge, vine ab mi; ja és madurada la
crudeltat de mos intents; sacrificaré aquest aimat anyell
pera venjarme d'aquesta coloma ab entranyes de corb.

(Va per anarsen)

VIOLA (seguintlo)
Y jo afrontaré de bon grat, ab alegria, mil morts que vinguin
si elles us han de tornar la calma.

OLIVIA
On vas, Cesari?

VIOLA
Vaig ab qui estimo més que a mos ulls, més que a ma vida,
més, molt més de lo que jo mai pugui estimar a cap dòna!
Divines potestats, si dic mentida castigueu ab ma existencia
aquest ultratge a mon amor!

OLIVIA
Ah, desditxada de mi! com m'ha trait!

VIOLA
Qui us ha trait? qui us ha ultratjat?

OLIVIA
No recordes qui ets potser? Tant temps fa ja? Que vinga tot
seguit aquell bon sacerdot.

(Sen va un criat)

DUC (a Viola)
Vine.

OLIVIA
Aon, senyor?... Cesari, espòs meu, espera!

DUC
Vostre espòs?

OLIVIA
Sí, mon espòs. Com pot negarho?

DUC (a Viola)
El séu espòs, traidor?

VIOLA
Jo, senyor? No.

OLIVIA
Ai! la baixesa de ta covardia és qui ofega ta dignitat; més
no temis res, Cesari, enlaira ardit ta fortuna; tingues el
valor d'esser el qui sabs qui ets y seras igual a qui tems.

(Entren el SACERDOT y el CRIAT)
Oh pare, benvingut sigueu! Jo us demano en nom de vostre
sagrat ministeri, que aquí al davant de tothom digueu lo que
haveu vist. Els aconteixements ens obliguen a fer public lo
que voliem tenir secret; digueu, doncs, lo que hi ha hagut
entre aquest home y jo.

SACERDOT
Un pacte inviolable d'amor etern confirmat per la mutua
estreta de mans, segellat pel sant contacte de vostres llavis
y fermat pel cambi d'anells; totes les cerimonies d'aquest
acte han estat autorisades pel testimoni sagrat del meu
ministeri. Diu el rellotge que d'ençà que això s'es passat,
tant sols dues hores de camí he fet vers la tomba.

DUC (a Viola)
Ah, novell hipocrita! Que seras quan els anys t'hagin
blanquejat la testa? Guàrdat, que si ta fellonia creix ab tu,
ella t'envolcallarà en ses propries xarxes! Adéu; prenla, més
dirigeix tos passos cap aon tu y jo no'ns podem trobar mai
més.

VIOLA
Oh! senyor, però...

OLIVIA
Oh! no juris, y serva un xic d'honor, per gran que siga la
covardia que t'inspira.

(Entra SIR ANDREU ferit del cap)

SIR ANDREU
Un cirurgià, per Déu! y envieune un altre tot seguit a sir
Tobias.

OLIVIA
Què passa?

SIR ANDREU
M'ha esverlat el cap y a sir Tobias també! Socorreume, per
Déu! Donaria quaranta lliures pera trobarme a casa!

OLIVIA
Qui us ha fet això, sir Andreu?

SIR ANDREU
Un patge del Duc, un tal Cesari. Ens crèiem que era un
covard, y és un dimoni de l'infern,

DUC
Cesari, el meu patge?

SIR ANDREU
Ah, maleit siga! Mireulo.

(A Viola)
M'haveu badat el cap per res. Jo he fet lo que sir Tobias
m'ha fet fer.

VIOLA
Per què'm dieu això? Jo no us he fet cap mal. M'haveu escomès
ab l'espasa, però jo us he parlat ab cortesia y no us he fet
cap mal.

SIR ANDREU
Si un trenc al cap fa mal, us dic que me n'haveu fet; sembla
que per vós no sigui res trencar el cap a la gent.

(Entra SIR TOBIAS ubriac, acompanyat del JUTGLAR)
Mireu, ara ve sir Tobias ranquejant, ja us dirà alguna cosa.
Si no hagués begut tant ja us ho hauria explicat d'una altra
manera.

DUC (a sir Tobias)
Y doncs, cavaller, què teniu?

SIR TOBIAS
No és res; m'ha ferit, veusho-aquí.

(Al Jutglar)
Ase, has vist an en Dick, el cirurgià, ase?

JUTGLAR
Oh! ja fa una hora que està borratxo; a les vuit del matí ja
se li havia post el sol.

SIR TOBIAS
És un gallofa; fòra de la pavana o els punts del minuet, lo
que tinc més avorrit són els borratxos.

OLIVIA
Emporteusel. Qui els ha fet això?

SIR ANDREU
Jo us cuidaré, sir Tobias; us curaré a tots dos.

SIR TOBIAS
Cuidarme vós, cap de ruc, totxo, talòs, cara d'ensa ètic,
pallús!

OLIVIA
Que'l portin al llit y que li curin les ferides.

(Sen van el Jutglar, sir Tobias y sir Andreu)

(Entra SEBASTIÀ)

SEBASTIÀ (a Olivia)
Molt me dol haver ferit an aquell parent vostre, senyora;
emperò maldament hagués estat un germà meu m'hauria vist
obligat a ferho en defensa de la meva persona. Ja veig que us
he enutjat per l'extranyesa ab que'm mireu. Però jo us en
demano perdó, bella Olivia, en nom del jurament que fa poc
que'ns hem fet.

DUC (mirant a Sebastià y Viola)
Una mateixa cara, una mateixa veu, un mateix vestit y dues
persones! Evidenta ilusió que és y no és certa.

SEBASTIÀ
Antoni, estimat Antoni, quant crudelment m'han martirisat les
hores en el temps que has estat lluny de mi!

ANTONI
Sóu vós, en Sebastià?

SEBASTIÀ
Podeu dubtarne, Antoni?

ANTONI
Com us haveu pogut partir així? Les dues meitats d'una poma
no se semblarien tant com aquestes dues criatures. Quin és en
Sebastià?

SEBASTIÀ (mirant a Viola)
Sóc jo aquell d'allí? No he tingut cap germà ni la meva
persona té'l do de la ubiqüitat; sols tenia una germana, a la
qual varen engolir despiatadament les ones.

(A Viola)
Digueume, per caritat, quin parentiu teniu ab mi? quina és
vostre patria? el vostre nom? la vostra familia?

VIOLA
Sóc de Messalina. Sebastià's deia el meu pare y el mateix nom
tenia un germà meu. Així vestia al devallar a la tomba
liquida. Si als esperits els és possible pendre vestit y
forma, vós sóu un espectre que veniu a omplirnos l'ànima de
dubte.

SEBASTIÀ
Cert, sóc un esperit; però cobert ab les grolleres formes ab
que me va revestir la mare en ses entranyes. Tot s'ajusta
tant a lo cert, que, si vós fossiu dòna, regaria vostra galta
ab mes llagrimes cridant: sigues per tres voltes benvinguda,
negada  Viola!

VIOLA
El meu pare tenia un senyal al front.

SEBASTIÀ
El meu també.

VIOLA
Va morir el dia mateix que feia tretze anys que era nascuda
sa filla Viola.

SEBASTIÀ
Oh! encara en servo el record en mon ànima! És cert, va
acabar la vida el dia mateix que la meva germana feia tretze
anys.

VIOLA
Si l'unic obstacle que s'alça entre nostra mutua alegria, és
aquest vestit d'home, no m'abraceu, fins que les
circumstancies de lloc, de temps y de fortuna s'apleguin pera
provarvos que sóc jo, Viola. Per ferne la prova, veniu ab mi
a casa d'un vell capità que'm guarda mes robes de donzella.
An ell és a qui dec la meva salvació. Després de tornada a la
vida vaig entrar al servei del Duc, y desde aquell dia les
hores se m'han passat entre madòna Olivia y sa Altesa.

SEBASTIÀ (a Olivia)
Per lo que acabeu d'escoltar, comprenc que us havieu
enganyat, senyora; però la naturalesa ha esmenat saviament
vostre erro, guiantse ab vostre instint. Vós, senyora, us
volieu casar ab una verge: doncs jo us juro que vostre desig
no quedarà enganyat, car haveu pres home y verge tot alhora.

DUC
No resteu confosa; noble sang corre per ses venes. Si tot
això és cert, com la reflexió ho confirma, jo també tindré ma
part en aquest ditxós naufragi.

(A Viola)
No has dit sempre que no estimaries a cap dòna com a mi?

VIOLA
Y tot lo que he dit ho juro ara y aquest jurament la meva
ànima'l servarà tant fidelment, com fidelment l'esfera
lluminosa serva la claror que distingeix el dia de la nit.

DUC
Donam la mà y portam aon jo puga veuret ab tos vestits de
donzella.

VIOLA
Els té'l capità que m'ha portat an aquestes platges, més se
troba empresonat, no sé per quina causa, no més sé que és per
consell den Malvolí, el majordom de madòna.

OLIVIA
Ell l'afranquirà... Que vagin a cercar an en Malvolí. Més,
ai! ara recordo que ha devingut boig, pobre home!

(Entren el JUTGLAR ab una carta y FABIÀ)
La meva follia m'havia fet oblidar de la seva.

(Al Jutglar)
Com està, boig?

JUTGLAR
La veritat, madòna, té'l dimoni tant lluny com qualsevulga
home li pugui tenir en el séu cas. Us ha escrit una carta que
jo us havia d'haver donat aquest matí, però com que les
epistoles d'un boig no són pas l'evangeli, poc hi fa que no
arribin a qui van dirigides.

OLIVIA
Obrela y llegeixla.

JUTGLAR
Quedareu ben divertits sentint al Jutglar interpretant al
boig.

(Llegint ab to molt afectat)
«Per Déu, senyora...»

OLIVIA
Què és això? Què ets boig?

JUTGLAR
No, madòna, però llegeixo bogeries; si vostre senyoria vol
que llegeixi com cal, és precís que hi cerqui l'entonació.

OLIVIA
Vaja, llegeix com és degut.

JUTGLAR
Ja ho faig; però per llegir degudament haig de llegirho així.
Atenció, princesa; escolteu.

OLIVIA (a Fabià)
Llegiula vós, Fabià.

FABIÀ (llegint)
«Per Déu, senyora, que cometeu un tort ab mi y tothom ho
sabrà. Encara que m'hagueu tancat en les tenebres y hagueu
donat a l'ubriac del vostre oncle el més absolut poder sobre
meu, no per això tinc l'enteniment menys sencer que vostra
senyoria. Tinc la carta vostra en la que'm senyaleu quin ha
d'esser el meu comportament y us juro que no me n'he apartat
en lo més minim; ab aquesta carta és ab lo que espero
justificarme completament y confondreus com us mereixeu.
Penseu de mi lo que us sembli. Poso per un moment la
deferencia de banda y parlo per lo que'm dicta el
ressentiment. -El furiosament maltractat, Malvolí.»

OLIVIA
Ell ha escrit això?

JUTGLAR
Sí, madòna.

DUC
Això no sembla pas d'un boig.

OLIVIA
Aneu, Fabià, que'l treguin d'allà ont és y feulo venir.

(Sen va Fabià.-Al Duc:)
Senyor, després de considerar tot lo que ha passat, preneume
per germana ab la mateixa voluntat ab que'm volieu per
esposa. Y, si altra cosa no disposeu, celebrarem en un mateix
dia aquesta doble unió.

DUC
Accepto de tot cor l'oferiment.

(A Viola)
El Duc us dóna eomiat; més en pagament dels serveis que li
haveu fet, serveis tant allunyats del vostra sexe com
indignes de la vostre tendre y delicada educació, y ja que
per tant temps l'haveu tingut per amo, aquí teniu la seva mà!
D'avui en endavant sereu la mestreça del vostre amo.

OLIVIA
Y una germana meva... Voldreu serho?

(Entra FABIÀ ab MALVOLÍ)

DUC
És aquest el boig?

OLIVIA
Sí, senyoria, ell mateix. Com us trobeu, Malvolí?

MALVOLÍ
Senyora, m'haveu ultratjat, crudelment ultratjat.

OLIVIA
Jo, Malvolí? No!

MALVOLÍ
Sí, vós mateixa, senyora. Passeu els ulls per aquesta carta;
us ho prego. No negareu que sigui lletra vostra; escriviu ab
altre estil y ab altres trets si podeu!, o bé negueume de que
aquest siga vostre segell. No hi podeu respondre ni un mot a
tot això! Confesseuho, doncs, y, pel vostre honor,
expliqueume perquè m'haveu donat tant clares proves d'afecte
y de distinció, dientme que somrigués en presencia vostra, y
me posés lliga-cames creuades ab mitges grogues y tractés ab
soperbia al vostre oncle sir Tobias, y a tothom del servei? Y
després quan jo he obeit ple de justa esperança, per què
haveu permes que m'empresonessin, tancantme en una cambra
tenebrosa, y que m'enviessin sacerdots, convertinme en la
riota de tothom? Expliqueume, per què?

OLIVIA
Ai, Malvolí! això no és pas lletra meva, si bé regonec que hi
té gran semblança; séns dubte és de la Maria. Y ara recordo
que és ella qui m'ha dit que havies perdut el seny y
aleshores t'has presentat rient y ab els posats que en la
carta t'aconsellaven. Serènat, jo t'ho prego; has estat el
protagonista d'una burla crudel, però jo't juro que quan
sabrem els motius y els autors, tu mateix seras jutge y part
en ta propria causa.

FABIÀ.
Bona comtesa, volgueume escoltar, y no permeteu que, ni
baralles ni ressentiments, vinguin a enterbolir l'alegria
d'aquest moment feliç que tant admirats ens ha deixat a tots.
Ab aquesta esperança, us confessaré que jo mateix, junt ab
sir Tobias, som els que havem jugat aquesta passada an en
Malvolí, per venjança de les ofenses que'ns havia fet ab son
tracte soperbiós y descortès. La Maria és qui, a instancies
de sir Tobias, ha escrit la carta, y ell, en pagament
d'aquest favor, l'ha presa per esposa. Pesant imparcialment
els torts d'abdues bandes, poc costarà el regonèixer que, per
punyenta que hagi estat la burla, més motius ha donat per fer
esclatar la rialla que per covar la venjança.

OLIVIA (a Malvolí)
Pobre Malvolí, com s'han rigut de tu!

JUTGLAR (encarantse ab Malvolí)
Esclar, _«hi ha qui naix ab grandesa, altres que assoleixen
les grandeses y altres a qui la grandesa sels imposa malgrat
llur voluntat»_. En aquesta farsa jo hi representava un tal
mossèn Topaci, senyor; però tant se val. _«Per Déu, Jutglar,
jo no sóc boig»_. Però no us recordeu d'això també? _«No
comprenc com vostra senyoria's pugui complaure ab la conversa
d'aquest miserable coquí»_ Y així és com rodant el temps la
revenja ve tota sola.

MALVOLÍ
Jo'm venjaré de tota aquesta colla.

(Sen va)

OLIVIA
L'han befat crudelment.

DUC
Atureulo y mireu d'aplacarlo. Encara no'ns ha dit res del
capità. Quan això s'hagi aclarit y sigui arribada l'hora
feliç, un llaç solemne unirà nostres ànimes. Mentrestant,
dolça germana, no'ns mourem d'aquí. Vine, Cesari, car aquest
serà ton nom mentres siguis home, més quan vesteixis les
robes que't pertoquen, allavores seras l'esposa d'Orsino y la
regina dels séus pensaments.

(Sen van tots)

JUTGLAR (cantant)
Quan encar jo era petit,
Vinga vent y pluja, oidà!
Prò tot m'era divertit;
Pensava sempre plourà.
Y quan ja vaig ser fadrí
Vinga vent y pluja, oidà!
Tanqueu la porta al coquí;
Pensaven sempre plourà
Més ai! al pendrer mulle
Vinga vent y pluja, oidà
Tot va anar com Déu volgué
Pensava sempre plourà?
Y heusaquí que cada nit
Vinga vent y pluja, oidà!
Ubriac m'en anava al llit,
Pensava sempre plourà
Fa molts anys que'l món és nat
Vinga vent y pluja, oidà
La comedia s'acabat
Pensem que'us agradarà.

(Sen va)

FI




NOTES DEL TRADUCTOR

La traducció literal del títol d'aquesta comedia -Twelfth
night- és: _La nit dotzena_ emperò nosaltres havem traduit
_La festa dels reis_ atenentnos a que la nit a la qual se
refereix el títol és la que fa dotze a comptar de Nadal, o
siga la de la Festa dels reis.

(1) La traducció del nom d'aquest personatge, és sir Tobias
Eructe.

(2) Y la d'aquest: sir Andreu Galta-encesa.
Per lo ingrat que resultaria a l'orella la traducció vulgar
de la paraula BELCH, y que al nostre entendre és la que se li
hauria de donar, y tenint en compte que aquest és l'habitual
parella de l'altre esmentat personatge, hem decidit no
traduir sos cognoms.

(3) En aquell temps era popular una estampa en la qual hi
havien representats dos caps de ruc y al peu hi deia, dirigit
al lector: _Heusen aqui tres_

(4) Vers d'una cançó popular

(5) Id. id.

(6) Partidari de Robert Brown, cèlebre sectari d'aquella
època.

(7) Un document de l'any 1610 diu que aquest llit tenia vuit
peus d'amplada y els seus matalaços eren de ploma de cigne.
Ocupava la cambra principal del hostal del Cervo en la ciutat
de Ware (Anglaterra).


(Nota de la transcripció: S'ha respectat la ortografia original,
una mica erràtica a l'època d'aquesta edició)




PERSONATGES

EL DUX DE VENECIA.
EL PRÍNCEP DEL MARROC.
EL PRÍNCEP D'ARAGÓ.
ANTONI...              el marxant de Venecia.
BASSANIO...            el séu amic.
SOLANIO...
SALARINO...
GRACIÀ...              amics d'Antoni y de Bassanio.
LLORENÇ...             enamorat de Jèssica.
SHYLOCK...             jueu.
TÚBAL...               altre jueu, amic de Shylock.
LANCELOT GOBBO...      el graciós, criat de Shylock.
EL VELL GOBBO...       pare de Lancelot.
LLEONART...            criat de Bassanio.
BALTASAR...
STEVE...               criats de Porcia.
PORCIA...              rica pubilla.
NERISSA...             la seva acompanyanta.
JÉSSICA...             filla de Shylock.

MAGNÍFICS SENADORS DE VENECIA.
OFICIALS DEL TRIBUNAL DE JUSTICIA.
UN GUARDA DE PRESÓ.
CRIATS y demés gent de servei.

L'acció té lloc, ara a Venecia, ara a Belmont,
en la rica finca de Porcia, en terra ferma.




I

VENECIA

L'AGENCIA DE COMERÇ D'ANTONI

(Entren Antoni, Salarino y Solanio)

ANTONI
En bona fe, no sé esplicarme la raó de la meva tristesa. Me
preocupa, y a vosaltres també, segons diheu. Mes no puc endevinar
com m'ha vingut, perque de mí s'ha apoderat, d'aon naix, ni de
quina fusta es feta. Lo cert es que'm té aturdit fins a tal punt,
que quasi jo mateix me desconec.

SALARINO
Es que el vostre pensament, voleiant per l'Occeà, segueix les
vostres naus, riques senyores de les onades, ab ses veles
magestuoses; o, més ben dit encara, ornaments movibles de la mar
que passan brandant triomfalment ses ales de tela, vora les
humils barques mercants, y en reben sa gentil reverencia.

SOLANIO
Creieume, senyor, que si jo veiés els meus interessos en semblant
perill, una gran part del meu cor sensible volaria darrera les
meves esperances. Y no pararia d'estirar brins d'herba pera saber
d'aon bufa'l vent, d'observar en els mapes els ports y els molls;
y tot quant, per les meves suposicions, me fes tèmer una
desgracia pels meus barcos, me seria un motiu de tristesa.

SALARINO
El meu propri buf, al refredar ma sopa, me faria esgarrifar ab el
pensament del gran mal que un vent massa fort pot causar en el
mar. No podria veure escòrrers un gra d'arena del rellotge, sense
pensar ab els baixos fonds, ab els bancs de sorra; sense veure el
meu hermós _Sant Andreu_ encallat, ab son arbre mestre més baix
que la quilla com si volgués besar la seva tomba. Podría per
ventura anar a l'iglesia y, devant del sant edifici de pedra, no
pensar de sobte ab aquells rocams temibles que no més en tocant
el flanc de la meva nau l'esbotzarien... derramant totes les
meves especies per les ones de crestes bramadores que
s'engalanarien ab les meves sedes? Me fóra això possible sense
tremolar per tota aquesta opulencia que en un instant pot esser
reduhida a no res? Es que puc aturar el pensament en aital
pensament sense pensar que una semblant inquietut m'entristiria
en gran manera? Vaja, no diguem paraules vanes. Jo afirmo que si
Antoni no está alegre, es perque té'l pensament posat en les
seves mercaderies.

ANTONI
No, creieume: gracies a la fortuna, els meus embarcs no estan
aventurats en una sola cala, ni en un sol punt; y no tots els
meus bens estan exposats als etzars d'aquesta anyada. No són,
doncs, les meves especulacions que'm posen trist.

SALARINO
Serà que esteu enamorat?

ANTONI
Fòra! Fòra!

SALARINO
Tampoc enamorat? Aleshores digueu que si esteu trist es perque no
esteu alegre; us seria igualment fàcil riure y saltar y dir que
esteu alegre perque no esteu trist. Per Jano el de les dues
cares! Mireu que la naturalesa engendra en aquests temps uns
tipus ben extranys! Els uns guinyen l'ull eternament rient com
lloros al sò del sac de gemecs; els altres posan una cara tant
macilenta y agra que no us ensenyarien les dents a través d'una
rialla, encara que'l mateix Nestor els jurés que la gresca fa
partir de riure.

(Entren Bassanio, Llorenç y Gracià)

SOLANIO
Mireu qui s'acosta: Bassanio, el molt noble parent vostre, ab
Llorenç y Gracià. Adéu! Us deixem ab més bona companyia.

SALARINO
Hauria restat ab vós fins a tant que us hagués vist l'ànima
alegra, però com que us venen amics mellors que jo, men vaig.

ANTONI
Molt agradósa m'es la vostra voluntat. Jo'm penso, per això, que
si us en aneu es perque'ls vostres negocis us reclamen y
aprofiteu l'ocasió pera deixarme.

SALARINO
Bon dia, molt senyors meus!

BASSANIO
Quin dia s'ha de riure, bona gent? Digueume, quan, senyors? Us
aneu tornant massa esquerps. Té d'anar sempre així la cosa?

SALARINO
Posèm els nostres esplais a la mercè dels vostres.

(Sen van Salarino i Solanio)

LLORENÇ
Bassanio, senyor meu, ara que ja heu trobat a Antoni, nosaltres
dos us deixarem. Però us prego que no oblideu la vostra promesa
de trobarnos per l'hora del dinar.

BASSANIO
No mancaré.

GRACIÀ
Diria que no esteu gaire content, Antoni. Us pesen massa les
preocupacions d'aquesta vida; heu de pensar que la perdeu
comprantla a cost de massa afanys. Creieume, no sóu, avui, ni
l'ombra de lo que fòreu.

ANTONI
Jo prenc el món per lo que es, Gracià; un teatre aon cadascú dèu
jugar el séu paper, y el meu es l'estar trist.

GRACIÀ
Pel meu compte, doncs, el paper de boig! Que les arrugues de la
vellesa'm surtin a força d'alegria y de rialles! Més me plaurà
sentirme les entranyes bullentes de ví que'l cor glassat ab
sospirs malagradosos! Per què un home ab el cos ple de sang
xardorosa hauria de semblarse al séu avi, emmotllat en guix? Per
què dormir quan estàs despert, y esgrogueirte y fóndret de mal
humor? Escolta, Antoni, jo t'estimo, y ara parla la meva amistat:
hi ha una mena d'homes, qual rostre de color de cera sembla un
llac d'aigües putrefactes, que expressament se't mostren immòvils
y seriosos per emmantellarse ab una reputació de sabiesa, de
gravetat y de profondor y que semblen dirte: _Jo sóc micer
l'Oracle; quan jo obro els llavis, que cap goç no lladri!_ Oh,
bon Antoni! Quants ne conec que passan per sabis no més perquè
callan sempre, y estic ben segur que si obrien la boca farien
tornar mal parlats als séus oients, obligantlos a tractar al
pròxim imbècil! Un altre dia m'extendré més. Creume, no vulguis
pescar ab l'esqué de la melancolia, la reputació, aquest gojó
dels tontos!... Anem, bon Llorenç... A reveure!... En havent
dinat acabaré el sermó.

LLORENÇ
Anem. Us deixem fins a l'hora del dinar. A mí sí que'm toca fer
de sabi mut; aquest Gracià no'm deixa obrir mai boca.

GRACIÀ
Bona l'hem feta! Sigues, per dos anys més encara, el meu company
fidel, y ni tu mateix recordaràs el sò de la teva veu.

ANTONI
Adéu! A la vostra escola me farieu tornar garlaire.

GRACIÀ
Mellor, en bona fe!... car el silenci es cosa que sols escau a
les llengües en salmorra o a les verges fredament castes.

(Sen van Llorenç y Gracià)

ANTONI
Hi trobeu un sentit en tot això?

BASSANIO
Gracià es l'home de Venecia que té més gracia en dir abundoses
frevolitats. Els séus acerts són com dos grans de blat perduts en
dos quarters de pallús; els cercareu tot un dia pera trobarlos y
quan els tindreu, no valdran la pena d'haverlos cercat.

ANTONI
Bé, digueume ara quina es aquesta dama a la qual heu promès un
secret pelegrinatge? M'heu assegurat que avui men parlarieu.

BASSANIO
Vós no ignoreu, Antoni, el mal estat en que he posat la meva
fortuna, ostentant per cert temps un luxo excessiu que les meves
rendes no m'han permès fer durar. No'm queixo de no poder seguir
ab la brillantor passada; la meva gran inquietut es lliurarme
honradament dels deutes, més que regulars, als quals m'ha lligat
la meva joventut, un xic massa pròdiga. Es a vós, Antoni, a qui
més dec en diners y en afecte; y en virtut de la vostra afecció
me decideixo a comunicarvos els plans y projectes que he fet pera
lliurarme dels meus deutes.

ANTONI
Jo us prego, Bassanio, que'm feu sabedor dels vostres plans; y
si, com totes les vostres accions, segueixen l'honrada via, podeu
estar segur que la meva bossa, la meva persona, els meus darrers
medis, estan a cor-obert a la vostra disposició.

BASSANIO
Quan essent colegial perdia una fletxa, tot seguit ne tirava una
altra en la mateixa direcció y d'igual distancia y la seguia ben
atent ab la mirada pera veure si trobava la primera, y
aventurantne dues, esdevenia sovint que dues ne cullia. Per
l'exemple que us trec de l'infantesa veureu quan candorós es mon
intent. Jo us dec molta cosa y per les meves turbulencies de
jove, està perdut tot lo que us dec; però si vós esteu d'acord en
engegar una segona fletxa, en igual sentit que la primera, com
que jo seguiré'l séu vol atent, no dubto mica de trobarles totes
dues, y quan no, de portarvos la segona, tot quedant vostre molt
agrait deudor per la primera.

ANTONI
Vós qui em coneixeu, no haurieu de tantejar la meva amistat
enginyosament com si dubtessiu d'ella. Y m'agravien més els
vostres dubtes, posant en interrogació mon ferm desprendiment,
que si m'haguessiu malversat tot lo que tinc. Vós que sabeu lo
que us convé y lo que jo puc, digueume desseguida lo que dec fer
y ho faré. Així, parleu.

BASSANIO
Hi ha a Belmont una rica pubilla d'una tal bellesa, que les més
rares virtuts abrillanten; jo dels séus ulls he rebut ja dolços
missatges muts. S'anomena Porcia, y en res es inferior a la filla
de Cató, la Porcia de Brutus. No ignora l'univers el séu valer,
car els quatre vents li envien galans ilustres de tots costats;
sa cabellera radianta cau sobre ses espatlles com una pluja d'or
y es ella qui fa de sa finca de Belmont una segona platja de
Colcos, aont els Jàsons s'aturan pera conquerirla. Oh, Antoni,
amic meu. Si jo tingués solsament els medis pera sostenir la
rivalitat ab ells, tant venturosa'm parla la meva ànima, que'l
triomf hauria d'esser, sens dubte, meu.

ANTONI
Ja sabs que la meva riquesa es tota pel mar; jo no compto ab
diners ni ab medis de reunir de sobte una grossa cantitat. Però
vés, prova, mira quan pot el meu crèdit a Venecia. Jo estic
disposat a exprèmel fins a l'últim escut per que tu ten vagis ben
equipat a Belmont, vora la bella Porcia. Vés, cerca, jo cercaré
per la meva part, y estic segur que trauré diners de la confiança
o de la simpatia que inspiro.

(Sen van)




II

BELMONT

A CASA DE PORCIA

(Entren Porcia y Nerissa)

PORCIA
Me pots ben creure, Nerissa, el meu esser breu està força cansat
d'aquest gran món.

NERISSA
Seria molt natural, estimada senyora, si vostres desditxes fossin
tantes com les vostres prosperitats. Per lo tant, segons veig, el
molt menjar fa emmalaltir, lo mateix que la gana. Se veu que no
es del tot menyspreuable un mitjà viure; lo superfluu més aviat
envelleix, lo senzillament necessari es de més llarga vida.

PORCIA
Bones màximes y ben dites!

NERISSA
Mellors serien si fossin practicades.

PORCIA
Si el fer sigués tant fàcil com ho es saber lo que cal fer, les
hermites serian iglesies y les cabanes dels pobres, palaus de
prínceps. El bon predicador es aquell que segueix els propris
consells. Me serà més planer ensenyar a vint persones lo que es
obrar rectament, que esser una de les vint que han de cumplir els
meus preceptes. Ja pot el cervell inventar lleis pera domar les
passions, que'l temperament fogós saltarà per damunt de la regla
freda; l'esbogerrada joventut se fa llebra y s'esmuny dels
paranys que li posa l'impotent consell. Mes aquestes raons no són
gens propries en vigilies d'escullir marit... Ai!, què dic,
escullir? Jo no puc ni escullir a qui voldria ni refusar a qui em
desagrada. Com la voluntat de la filla viva s'ha de doblegar a la
del pare mort!... No es ben crudel, Nerissa, de no poder escullir
ni refusar ningú?

NERISSA
El vostre pare fou sempre un sant varó y els homes com ell solen
estar guiats per l'inspiració en llurs últims volers. Heus aquí
perque d'aquesta mena de joc, en virtut del qual vós sereu del
qui esculleixi, segons la seva oculta intenció, entre les tres
caixes d'or, de plata y de plom, no'n sortirà més que bé pera
vós, esteune segura l'home sortat será digne del vostre amor. A
veure! Sentiu ja alguna amorosa afecció per un d'aquests
nobilíssims pretendents que han arribat?

PORCIA
Voldria que'm tornesses a dir els séus noms, un per un; a mida
que tu'ls nomenaràs jo tels aniré describint y així, per la
descripció, endevinaràs el meu afecte.

NERISSA
Primer que tots el príncep napolità.

PORCIA.
Ah! aquest degué nàixer a l'estable, que no més parla del séu
cavall; s'envaneix com d'un acte de gran mèrit de poderlo ferrar
ell mateix! Tinc por que la seva mare no hagi fet l'arneta ab un
ferrer.

NERISSA
Després ve'l compte palatí.

PORCIA
No més fa que arrugar les celles com si volgués dir: _Si no'm
voleu, decidiuho d'un cop_. Escolta sense somriure les més
gracioses converses. Temo que a l'envellir se converteixi en
filosof ploraner, ja que de jove està tant donat a la tristesa.
Primer voldria casarme ab un cap de mort portant un òs a la boca,
que ab un d'aquests dos homes. Déu me lliure d'ells!

NERISSA.
Y del cavaller francès, senyor Lebon, què men diheu?

PORCIA
Que passi per un home ja que Déu l'ha posat a la terra.
Certament, jo sé que es un pecat burlarse d'algú, però d'ell, ho
dubto. Aquest té un cavall mellor que'l del Napolità; la mala
costum d'arrugar la cella la té encara més viva que'l compte
palatí. Es un conjunt de tots els homes, sense esser un home. Que
una merla canti y ell a l'instant fa una cabriola; se barallaria
ab la seva ombra. Si m'hi casava no tindria un marit, sinó vint.
En fí, si em desdenyava, jo el perdonaria; doncs encara que
m'estimés follament jo mai podria correspòndrel.

NERISSA
Que direu, doncs, a Fauconbridge, el jove baró d'Anglaterra?

PORCIA
Ja sabs tu que no li dic res perquè l'un y l'altre no'ns entenem;
ell no parla llatí, ni el francès, ni l'italià y tu pots jurar
solemnement que jo no posseeixo un borrall d'anglès. Té l'aire
d'un home distingit, més ai!... qui pot parlar ab un maniquí?
Però que extravagant vesteix! Diría jo que ha comprat el perpunt
a Italia, els calçons a França, el casquet a Alemanya y ses
maneres ací y allà, per tot arreu.

NERISSA
Y que'n penseu del séu veí, el lord Escossès?

PORCIA
Que's mostra caritatiu ab el séu veinatge, puig ha emmatllevat
una bofetada a l'Anglès y ha jurat tornarli tant prompte li sigui
possible. Crec que'l Francès li surt en fiança y promet tornar en
lloc d'una bofetada, dues.

NERISSA
Com trobeu el jove Alemany, el nebot del duc de Saxe?

PORCIA
Fastigós al matí quan està dejú y encara més a la tarda quan està
ubriac. En sos bons moments, val un xic menys que un home, en els
pitjors, un xic més que una bestia: Si per desgracia me toqués,
no'm mancarà un medi d'escaparme d'ell.

NERISSA
Si temptava la prova y guanyés ab son acert a l'escullir la
caixa, vós anirieu contra la voluntat del vostre pare, no
volentlo.

PORCIA
Doncs tement ja una desgracia, te prego que posis un bon vas de
ví del Rhin damunt la caixa oposada; així, encara que'l mateix
diable hi fos a dins, no dubto pas que ell la triarà. Faria tot
lo del món, Nerissa, primer que casarme ab una esponja.

NERISSA
No heu de tèmer res, senyora, que cap d'aquests nobles serà per
vós; tots m'han fet saber la llur resolució d'entornarsen al séu
país y de no alterarvos més ab ses atencions, a no esser que, per
obtenirvos, hi hagi un nou medi sense la tria de les caixetes
imposada pel vostre pare.

PORCIA
Encara que ma vida degués envellir com la de la Sibyla, jo
moriria casta com Diana si el ser d'un home no'm ve segons
l'últim volè del meu pare. Estic meravellada de la discreció
d'aquesta colla d'aspirants; no n'hi ha cap entre ells que jo no
vulgui ben lluny de mí y a Déu prego que a tots els concedeixi
bon viatge.

NERISSA
Us recordeu, senyora, d'un Venecià, sabi y valent a l'ensemps,
que en vida del vostre pare vingué aquí en companyia del marquès
de Montferrat?

PORCIA
Sí, sí, Bassanio! Me sembla que li deian aquest nom.

NERISSA
Aquest mateix, senyora; y entre tots els homes que'ls meus pobres
ulls han vist no'n recordo cap de més digne d'obtenir una dòna
hermosa.

PORCIA
No l'he oblidat y si el record m'es fidel, mereix les teves
alabances.

(Entra un Criat)

PORCIA
Parla! Què hi ha de nou?

EL CRIAT
Senyora, els quatre extrangers us demanan pera pendre comiat de
vós. Ademés ha arribat un correu que envia el príncep del Marroc,
avançant la nova de l'arribada del séu senyor que serà aquesta
nit mateixa.

PORCIA
Si ab tant de gust com veig marxar aquests quatre pogués veure
l'arribada del cinquè, cosa dolça seria pera mí la seva vinguda.
Però si tenint les qualitats d'un sant té la cara del color del
diable, m'agradaria més pera confessor que pera marit. Vina,
Nerissa. (al Criat) Passa al davant, estornell! Acabem de plantar
un aspirant al carrer y ja a la porta en truca un altre.

(Sen van)




III

VENECIA

DAVANT LA CASA DE SHYLOCK

(Entren Bassanio y Shylock)

SHYLOCK
Tres mil ducats? Bé.

BASSANIO
Sí, senyor, per tres mesos.

SHYLOCK
Per tres mesos? Bé.

BASSANIO
Y com ja us ho he dit, Antoni donarà sa fiança per aquesta
cantitat.

SHYLOCK
Antoni fiador... Bé.

BASSANIO
Podeu ferme aquest favor? Me voleu donar aquesta alegria? Podré
saber la vostra resposta?

SHYLOCK
Tres mil ducats, per tres mesos y la fiança d'Antoni...

BASSANIO
Què hi responeu?

SHYLOCK
Antoni es bò.

BASSANIO
Heu sentit dir mai lo contrari?

SHYLOCK
Oh! no, no, no, no. Si jo dic que es bò es que vull dir que es
solvent. Però'ls séus interessos estan en perill: té una nau camí
de Trípoli y una altra cap a les Indies. Ademés, acabo
d'enterarme en el Rialto, que una tercera de les seves
embarcacions se dirigeix a Mèxic, una quarta a l'Anglaterra; y
d'altres ne té encara en llunyanes especulacions aventurades. Ara
bé; les naus no són més que fustes, al cap y a la fi; els
mariners homes com els altres. Heu de saber que hi ha rates de
secà y rates d'aigua; lladres de terra y lladres marins: vull dir
pirates; després hi ha els perills de les aigües, dels vents y de
les roques. Tres mil ducats?... Crec que puc aceptarli la fiança.

BASSANIO
Esteune ben segur que podeu.

SHYLOCK
Ben segur vull estarne y es pera assegurarmen que ho vull
reflexionar. Podria parlarli a Antoni?

BASSANIO
Podeu venir a dinar ab nosaltres.

SHYLOCK
Oh, mai! No vull fer sentor de porc, ni menjar d'allò que'l
vostre profeta Nasareth ne feu l'estada del diable! Molt a gust
compro y venc ab vosaltres, hi passejo, hi parlo, y demés coses
per l'istil; però de cap manera vull menjar, beure ni pregar ab
vosaltres. Què's diu de nou pel Rialto? Qui vé cap aquí?

(Entra Antoni)

BASSANIO
Es el senyor Antoni.

SHYLOCK, (per si)
Quin aire'l séu, de publicà servil y empalagós! Com a cristià el
detesto, però més encara per la seva indigna humilitat de deixar
el diner de franc, ab lo qual fa que baixi l'interés usual aquí,
entre nosaltres, a Venecia. Si un dia cau a les meves urpes m'hi
rabejaré ab tota l'antiga rabia que li porto. L'home que odía al
nostre poble sant y baladreja allí mateix aont els marxants se
reuneixen, contra les meves operacions, y contra mí donant a mos
llegítims guanys el nom d'usura!... Malehída sigui la meva tribu
si no'm venjo!

BASSANIO, (en veu alta, a Shylock qui sembla absord)
No sentiu? Shylock!

SHYLOCK
Estic calculant lo que ting en caixa, y segons els comptes que
faig ara de memoria, no m'es possible reunir la soma entera
d'aquests tres mil ducats. No hi fa res! Túbal, un ric hebreu de
la meva tribu, me deixarà lo que'm manqui... Més anem a pams!
Quants mesos demaneu? (A Antoni) Que la sort us acompanyi, bon
senyor! El vostre nom honradíssim movía ara mateix els nostres
llavis.

ANTONI
Shylock, jo no tinc la costum de deixar ni d'emmatllevar diners a
interès, y n'obstant, pera ajudar a un amic en una necessitat
pressosa, vaig a trencar la meva costum. (A Bassanio) Sab ja la
cantitat que voldrieu?

SHYLOCK
Sí, sí, tres mil ducats.

ANTONI
Y per tres mesos.

SHYLOCK
No hi pensava ja... Heu dit tres mesos? Y després vós... la
vostra lletra de fiança... Ah, aveure això... però... escolteu!
Heu dit vós, si no m'erro, que mai deixaveu ni emmatllevaveu
diners a interès.

ANTONI
No, no ho faig mai.

SHYLOCK
Quan Jacob anava a pastorar els moltons de son oncle Laban,
aquest Jacob que gracies a lo que sa prudenta mare feu per ell,
era el tercer patriarca després de nostre sant Abraham; sí, era
el tercer...

ANTONI
Y bé, què més? Deixava a interès, ell?

SHYLOCK
No, ell no deixava a interès; al menys com vós dirieu,
positivament a interès, no. Però èscolteu bé lo que feia Jacob.
Ell y son oncle Laban havian convingut que tots els anyells que
fossin ratllats y clapats perteneixien a Jacob com a salari.
Arribada l'hora del zel, a la fí de la tardor, les ovelles
buscaren el mascle; mentres el treball de la generació se
realisava en les llanudes besties, el maynós pastor que havia
mitg pelat unes verguetes, me les plantà al davant de les ovelles
lascives al moment de l'acte de natura, y les besties que en
aquella hora concebiren, a l'esser arribat el dia deslliuraren
uns anyells virolats que foren per Jacob. Era aquest un bon medi
de guany, y Jacob fou benehit, y benehit es tot guany quan no es
robat.

ANTONI
Senyor, aquí anava Jacob darrera d'un guany aventurat que no
estava en son poder obtíndrel, sinó que era creat y dirigit per
la mà de Déu. Ab aquesta raó voldrieu justificar l'interès?
Vostre or y vostra plata són potser ovelles y moltons?

SHYLOCK
No us ho sabria dir; en tot cas jo'ls faig produhir igualment
depressa. Però, senyor, escolteume bé...

ANTONI
Observeu una cosa, Bassanio; y es com el diable pot valdres de
l'Escriptura pels seus fins. Una ànima perversa que s'apoii en
els sants testimonis, es com un criminal ab la rialla als llavis,
una bella fruita podrida del cor. Oh! com la falsetat es hermosa
per defòra!

SHYLOCK
Tres mil ducats! Es una bella soma! Y per tres mesos dels
dotze... Veiam quin serà l'interès?

ANTONI
A veure, Shylock, us haurem d'estar agraits?

SHYLOCK
Senyor Antoni, moltes y moltes vegades, en el Rialto, m'heu
avergonyit a propòsit del meu diner y de l'ús que'n faig. Jo ho
he soportat ab paciencia, alçant les espatlles, car la sofrenta
resignació es el distintiu de tota la nostra tribu. Vós me dieu
descregut, goç, brigand o bé escupiu a la meva capa de juheu pel
sol fet d'usar com me plau de lo que'm pertany. Y bé, doncs,
sembla que avui necessiteu que jo us ajudi, eh! Endavant! Vós me
veniu a trobar y em diheu: _Shylock, nosaltres necessitem
diners!_ Y sóu vós qui dieu això, vós qui m'heu llençat la vostra
bava al rostre, qui m'heu tret del vostre davant a puntades de
peu, com treien el goç d'un extrany de la vostra porta! Soliciteu
diners vós? Què us hauria de dir jo?. No deuria dirvos: _De quan
ençà tenen diners els goços? Com es possible que un cà pugui
deixar tres mil ducats?_ O bé m'he d'inclinar profondament y, ab
un tò,servil, contenintme'l respir dirvos, ab un blà mormull
d'humilitat: _Mon graciós senyor, vós m'escupíreu el passat
dimecres, me treguereu del costat vostre a puntades de peu, tal
dia, no fa gaire vareu tractarme de goç. Per totes aquestes
gentileses vaig a deixarvos tant de diner?_

ANTONI, (vivament)
Y sóc ben capaç encara d'anomenarte igual, d'escupirte a la cara
y d'engegarte lluny de mi a puntades de peu. Si deixes aquest
diner no es pas com amic que'l deixes: l'amistat ha volgut mai
negociar ab el xorc metall deixat a un amic? No! Més aviat deus
considerar que'l deixes a un enemic, tu. Si ell manca al
compliment, la bona cara que li faràs a l'exigir contra ell la
punició!

SHYLOCK
Ah! veieu com us sortiu de tò, ara! Jo voldria reconciliarme ab
vós, guanyar la vostra amistat, oblidar les injuries ab que m'heu
sollat, atendre les vostres necessitats d'avui sense un miserable
sòu d'interès pel meu diner, y vós no'm voleu entendre. La meva
oferta, es, per tant, plena de benevolencia.

ANTONI
La benevolencia en persona.

SHYLOCK,
Jo us la vull mostrar la meva bona voluntat. Veniu ab mí a casa
de un notari y firmeume una senzilla lletra; Y com a cosa de
broma, que consti allí que si no'm torneu el diner que jo us
deixi en tal dia y en tal lloc, vós perdreu una lliura de la
vostra carn sana, la qual serà tallada y presa de la part del
vostre cos que més me plagui.

ANTONI
En bona fe m'hi aving; firmaré aquest document y diré ab gust
que'l juheu dóna proves de gran benevolencia.

BASSANIO
No vull que per mi firmeu una semblanta lletra; prefereixo
quedarme sense'l diner.

ANTONI
Vaja, amic, no siguis temerós; no hi ha perill d'aquesta pèrdua.
Dintre dos mesos, o sigui un mes abans del rendiment, espero que
entrarà a casa meva, nou vegades per valor d'aquesta lletra.

SHYLOCK
Oh, pare Abraham! Són ben bé aquests els cristians! La duresa
dels séus actes els ensenya a mal pensar de les intencions dels
altres. (a Bassanio) Diheume, per favor, vós; si acàs ell me
mancava al rendiment, què hi guanyaré d'exigir el deute? Una
lliura de carn, presa d'un home, no es pas estimable ni profitosa
com una lliura de carn de moltó, de bou, o de cabra. Ho
repeteixo, es pera guanyarme la seva bona voluntat que li faig
aquest favor. Si ho acepta, bé! Sinó, adéu! Però, per pietat, no
m'insulteu fins en les meves bondats.

ANTONI
Sí, Shylock, firmaré'l document.

SHYLOCK
Aneu, doncs, desseguida, a esperarme a câl notari; feuli redactar
aquesta acta de broma. Jo men vaig de dret a cercar els diners y
de passada donaré un cop d'ull a casa que l'he deixada a la
trista mercè d'un criat mal guardià, y desseguida sóc ab
vosaltres.

(Sen va)

ANTONI
Vés, corre, juheu; veuràs com aquest hebreu se fa cristià; se
torna bon home.

BASSANIO
Les mellors paraules me desagraden eixint d'un pensament roí.

ANTONI
Anem. No hi ha res a tèmer. Les meves naus arriben un mes abans
del venciment.

(Sen van)




IV

BELMONT

A CASA DE PORCIA. MUSICA DE CORNS

(Entran EL PRÍNCEP DEL MARROC, moro abronzat, vestit de blanc, y
tres o quatre homes del séu seguici, igualment habillats; darrera
d'ells PORCIA, NERISSA y altres acompanyantes)

EL PRÍNCEP
No'm mireu ab mals ulls pel color de ma pell, fosca emprempta del
meu veí, el sol de foc, vora del qual m'he criat. Porteume dels
fills del nord l'home més blanc, d'allà aon la flama de Febus ab
pena fon el glas, y per la vostra amor, obrimnos una vena pera
veure quin dels dos té la sang més roja. Creu, hermosa dama, que
aquest rostre ha esglaiat als homes braus, y per l'amor meu te
juro, que les més superbes verges de nostres regions l'han
doblement aimat. Jo no voldria mudar de color, quan no fos pera
devenir senyor dels vostres pensaments, ma dolça reina.

PORCIA
Jo no esculliría guiada únicament per la lleugera impressió d'una
mirada de noia; ademés l'etzar a que està subjecte el meu destí,
me roba la facultad d'escullir lliurement. Però si el meu pare,
per sa prudencia tutelar, no m'hagués destinat a esser la muller
de qui m'obtingui pel medi que us he dit, vós, princep famós,
tindrieu tants drets a la meva afecció com els altres pretendents
vinguts fins ara.

EL PRÍNCEP
Això sol desvetlla el meu agraiment. Conduiume, doncs, per favor,
davant d'aquestes caixetes, que vull provar fortuna! Per aquesta
cimitarra que va morfondre el gran Sofí y a un Príncep de Persia,
que en tres batalles ha batut al sultà Solíman, te juro que estic
dispost a aterrar ab mon esguard les més insolentes mirades, y ab
la meva valentia el més ardit coratge, a arrebaçar els cadells de
la mamella de l'òssa y fins amenaçar al lleó bramolant en contra
de sa presa, tot pera conquerirte, hermosa meva! Més ai! que si
Hercul y Lychas juguen als daus pera decidir victoria, l'etzar
pot fer caure el mellor punt de la mà del més feble y Alcides
serà vençut pel seu patge. Vetaquí com jo, guiat per la cega
fortuna, podría fallar en allò que obtindrà un de menys digne y
morir bentost de dolor!

PORCIA
Cal que prengueu la sòrt com vingui; renuncieu del tot a
escullir, o jureu abans de ferho, que, si sóu dissortat en vostra
tria, mai més, temps a venir, parlareu de casament a cap més
dòna... Reflexioneu, doncs...

EL PRÍNCEP
M'hi aving. Anem! Guieume cap a la meva sòrt.

PORCIA
A l'iglesia, primer. Després de dinar provareu la vostra fortuna.

EL PRÍNCEP
Que aleshores l'etzar me sigui favorable! Ell pot fer un cel o un
infern de la meva vida!

(Sen van. Musica de corns)




V

VENECIA

UN CARRER

(Entra Lancelot Gobbo)

LANCELOT
Caldrà que la meva conciencia s'ablaneixi y em deixi escapar de
casa l'amo juheu. El dimoni em toca'l colze y em tempta ab bones
paraules. Me diu: _Gobbo, Lancelot Gobbo_, o _bon Lancelot_, o
_bon Gobbo_ o bé _bon Lancelot Gobbo, estira les cames, pren
l'embranzida y escàpat_. La meva conciencia me diu: _No, vés ab
compte, Lancelot honrat, vés ab compte, honrat Gobbo_, o, com
deia; _honrat Lancelot Gobbo, no fugis pas, posa aquest projecte
sota els talons de les teves sabates_. Aleshores el dimoni,
sempre ferm, m'asperona a equiparme pera la marxa: _En camí!_ diu
el dimoni; _vesten!_ diu el dimoni; _en nom de Déu, pren una bona
determinació_, diu el dimoni, _y escàpat d'una vegada!_ Tot
seguit la meva conciencia, volentme trencar les ales del cor ab
son clamor, me diu molt prudentment: _Amic meu y honorós
Lancelot, tu qui ets el fill d'un home honrat_ (o mellor, d'una
dòna honrada, car al meu pare no li manquen petites màcules; no
sempre s'ha sabut retenir... li han fet goig certes coses) La
conciencia, dic, me diu: _Lancelot no't moguis. Moute_, diu el
dimoni: _No't moguis_, diu la meva conciencia. Y jo dic:
_M'aconcelleu bé, conciencia_; y al dimoni: _Dimoni_, li dic,
_m'aconcelleu bé_. Si obeheixo la meva conciencia, haig de restar
ab l'amo juheu, un home que, ab perdó de Déu sigui dit, es una
mena de diable; y si vull plantar al juheu, haig d'obeir al
dimoni, y aquest sí que, si vosaltres no diheu lo contrari, es el
diable en persona. Però el juheu es segurament el mateix diable
fet home, y vaja, que en conciencia, he de dir que la meva
conciencia es una conciencia ben dura, d'aconcellarme que resti a
câl juheu. Es el dimoni qui'm dóna el mellor concell d'amic. Vaig
a escaparme, dimoni; les plantes dels meus peus te són
obedientes; vaig a escaparme.

(Entra el vell Gobbo, portant un cistell)

GOBBO
Senyor! Jove! Sí, home, a vós m'adresso! Voleu ensenyarme la via
pera anar a câl mestre juheu?

LANCELOT, (pera sí)
Déu del cel! Si es el meu propri pare! El pobre es quasi cego
d'una granillada als ulls y ni em reconeix. A veure. Ting
ganes d'experimentarlo.

GOBBO
Jove, mestre, mon bon cavaller, voleu dirme, si us plau, per aon
se passa pera anar a la casa del mestre juheu?

LANCELOT
Al primer revolt que trobeu gireu a mà dreta, al revolt que
segueix, tombeu a l'esquerra, y després, que dimoni! no gireu ni
a dreta ni a esquerra, sinó que a l'altre revolt, aneu baixant de
totes maneres cap a câl juheu.

GOBBO
Oh, senderons de Déu! Me sembla que serà dificultós de trobar
aquest camí! Y sabrieu dirme, vós, si un tal Lancelot qui viu ab
el juheu, hi viu o no, ara?

LANCELOT
Parleu del jove noble Lancelot? (Pera sí) Fixeuvoshi bé en quin
tràngul el poso. (En veu alta) Parleu del jove noble Lancelot?

GOBBO
Oh, no es pas un noble, senyor, sinó el fill d'un pobre home. El
séu pare, maldament no m'escaigui el dirho, es un home honrat, en
extrem pobre, però, gracies a Déu, pot anar tirant.

LANCELOT
Està bé! Que son pare sigui lo que vulgui, nosaltres parlem del
jove noble Lancelot.

GOBBO
De Lancelot, pera servirvos, senyor.

LANCELOT
Però, bon vell, escolteume si us plau, _ergo_, diheume, no es
cert, parleu del jove noble Lancelot?

GOBBO
De Lancelot, y perdoni Vostra Senyoria!

LANCELOT
_Ergo_, del noble Lancelot. No parleu del noble Lancelot, pare,
car aquest jove cavaller, (gracies a la fatalitat y al destí y a
altres paraules extravagants; gracies a les tres funestes
germanes y demés branques de la ciencia) es irremissiblement
finat, o per parlar més clar, se n'ha anat al cel.

GOBBO
Rellamp! Que Déu men guardi! Aquest minyò era el meu únic puntal,
el meu bastó de vellesa.

LANCELOT
Es que per ventura m'assemblo jo a un garrot, a un pal, a un
bastó, a una puntala? Qne ja no'm coneixeu, pare?

GOBBO
Ai! no, no us conec pas, jove cavaller; mes, jo us ho demano,
digueume la veritat: el meu noi, (que Déu el tingui al cel!) es
viu o mort?

LANCELOT
Però que no'm reconeixeu, pare?

GOBBO
Ai! senyor, ting entelada la vista; no us conec, no.

LANCELOT
Ah! per més clar que hi vegessiu, en bona fe sinó us costava
igual de reconèixem; espavilat es el pare que sab qui es el séu
propri fill! Vaja, bon vell, vaig a darvos noves del vostre noi;
doneume la benedicció pairal. La veritat s'ha d'obrir pas; una
mort no pot restar molt temps oculta, a un pare sí que pot
ocultàrseli el séu fill; més, a la fí, la veritat se mostra nua.

(S'agenolla)

GOBBO
Alceuvos, si us plau, senyor; sé del cert que vós no sóu
Lancelot, el meu noi.

LANCELOT
A vós us ha de plaure no burnejar més y donarme la vostra
benedicció. Jo sóc Lancelot, aquell minyò que teniau, aquest fill
que teniu, aquell noi que tindreu.

GOBBO
No ho puc creure que vós sigueu el meu fill.

LANCELOT
Sóc jo qui no sé si dec creureho; però sé que sóc Lancelot, el de
cal juheu; y de lo que estic ben segur es que la vostra dòna,
Marguerida, es la meva mare.

GOBBO
Marguerida's diu,en efecte. Y si tu ets Lancelot, puc jurarte que
ets carn y sang de la meva. Alabat siga Déu! Y quina barba tens!
Portes més pèl tu a la cara, que Dobbin, el meu cavall de vares,
a la cua.

LANCELOT
Digueu, doncs, que la cua de Dobbin fa la creixença cap endintre;
la darrera vegada que'l vaig veure, es segur que tenia més pèl
ell a la cua que jo a la barba.

GOBBO
Senyor! Y com has mudat! Y digues, com lligueu tu y el teu amo?
Aquí li porto un present. Us aveniu bé, ara?

LANCELOT
Molt bé, molt, Però jo, com que estic decidit a fugir de casa
seva, no m'aturaré fins que l'hagi ben perduda de vista. El meu
amo es un juheu de nom y de fets. Portarli un present an ell? Una
corda pera penjarlo. Me moriría de fam al séu costat; se'm
podrien comptar els òssos de les costelles. Estic molt content
que hagiu vingut, pare; donareu aquest present a un tal senyor
Bassanio. Aquest sí que fa lluir ab riques y flamantes llureies!
Si no puc entrar al séu servei men vaig a correr tant de món com
Déu ha fet... Oh, sòrt de les sòrts! Aquí el tenim, en presencia.
Escometeulo, pare, o, si haig de viure més temps ab el juheu,
vull tornarme tant juheu com ell.

(Entra Bassanio, seguit de Lleonard y altres criats)

BASSANIO, (a un criat)
Sí que podeu, més apresseuvos, que'l sopar estigui a punt tot lo
més tard a les cinc. Feu enviar aquestes lletres a l'adressa
llur, feu enllestir les llureies, y digueu a Gracià que vingui
sense perdre temps a casa meva.

(Un criat sen va)

LANCELOT, (en veu baixa a Gobbo)
Empreneulo, pare!

GOBBO
Que Déu beneheixi a Vostra Exelencia!

BASSANIO
Grans mercès! Desitges quelcom de mí?

GOBBO
Aquí teniu el meu fill, senyor, un pobre noi...

LANCELOT
No, no es un pobre noi, senyor, sinó el servent del ric juheu, el
qual voldria, senyor, com el meu pare us dirà ab més detalls...

GOBBO
El minyò té, com si diguessim, una gran follia per servir.

LANCELOT
En efecte, el resum y l'exposició del meu assumpte, es que jo
serveixo al juheu y que voldria, com el meu pare us
especificarà...

GOBBO
Ell y el séu amo, dit siga ab el respecte degut a Vostra
Exelencia, s'avenen com gat y goç.

LANCELOT
Pera abreviar, la bona veritat es que'l juheu, ab els séus mals
tractes, m'obliga a lo que el meu pare, com a més vell, us
explicarà, segons penso, ab abundancia...

GOBBO
Aquí porto uns colomins que jo voldria oferir a Vostra Exelencia,
essent la meva demanda...

LANCELOT
En poques paraules; aquesta demanda es d'una gran impertinencia
pera la meva persona, com Vostra Exelencia ho sabrà per boca
d'aquest honrat vell, que encara que mal m'està el dirho, es
pobre, a més d'esser vell, y es, ademés, el meu pare...

BASSANIO
Que l'un o l'altre parli per tots dos! Què voleu?

LANCELOT
Servirvos a vós, senyor.

GOBBO
Aquest es l'atreviment de la nostra petició.

BASSANIO, (a Lancelot)
Te conec prou a tu: t'es concedit lo que demanes. Avui mateix, el
teu amo Shylock m'ha parlat y sé que't deixa lliure d'anar
endavant, si es anar endavant deixar de servir a un juheu ric,
pera formar en el seguici d'un cavaller pobre com jo.

LANCELOT
El vell proverbi escau que ni pintat entre'l meu amo Shylock y
vós, senyor: ell té quelcom, més vós, senyor, teniu la gracia del
cel.

BASSANIO
Ben dit! Aneu, pare, ab el vostre fill. Vés a pendre comiat del
teu vell amo, y demana que t'adressin a casa meva. (Als séus
homes) Que se li dongui la llureia més ostentosa de tot el
servei! No distreuressen.

(Conversa en veu baixa ab Lleonart)

LANCELOT
Me pren ab ell, pare! Ah! aneu dient que no sóc capaç de trobar
amo! Ah! y això que he estat sempre un cap buit! Molt bé.
(Mirantse'l palmell de la mà) Hi ha cap home en tota Italia, que
jurant per la Biblia, pugui mostrar un palmell de mà més
venturós? No'm mancarà felicitat: teniu! aquesta ratlla de vida
solament! Mireu aquí quina corrúa de mullers! Bon Déu! quinze
promeses, poca cosa! Onze viudes y nou verges, quasi res pera
començar, un home tot sol. Y després tres vegades me salvaré
d'apunt d'esser ofegat! Y que'n dieu d'aquest perill que menaça
la meva vida al volt d'un llit de plomes? D'això sen diuen sòrts!
Vaja, que si la fortuna es femella, an aquest pas es una bona
noia. Veniu, pare! Vaig a pendre comiat del jueu en un salt.

(Sen van Lancelot y el vell Gobbo)

BASSANIO
Sobre tot, bon Lleonart, no't descuidis d'això. Quan ho hagis
comprat tot y tot posat apunt, torna al moment, que aquesta nit
dóno una festa als meus mellors amics. Vés, y fes via.

LLEONART
Hi faré tot quan sàpiga.

(Entra Gracià)

GRACIÀ
Aont es el vostre amo?

LLEONART
Per allà, passejantse, senyor.

(Lleonart sen va)

GRACIÀ
Senyor Bassanio!...

BASSANIO
Gracià!

GRACIÀ
Us haig de demanar una cosa.

BASSANIO
Tingueula per concedida.

GRACIÀ
Ja no'm podeu refusar; es necessari que jo us acompanyi a
Belmont.

BASSANIO
Si es necessari, vina!... Però escolta una cosa, Gracià: tu ets
massa impetuós, massa brusc, tens unes paraules que tallen. Veus?
aquestes coses que entre nosaltres te fan encara gracia y que cap
amic, ni de bon troç, pren per defectes, als ulls de la gent que
no't coneix prou, creume, tenen no sé què de massa lliure. Jo
voldria de tu que ab una mica de la fredor que acompanya a la
modestia, calmessis la fogositat del teu esperit; altrament, el
teu procedir esbogerrat me faria malveure en els llocs aon vaig y
tiraria per terra les meves esperances.

GRACIÀ
Escolteume bé a mí, senyor Bassanio: sinó'm veieu pendre un
seriós posat, parlar ab mesura, jurar lo menys possible, portar
un devocionari a la butxaca, fingir un aspecte de conformació, y
lo que es més encara, si no'm veieu, quan se diguin les gracies,
amagar els ulls darrera el meu capell y sospirar y dir:
_Amen!..._ pera acabar, sinó compleixo ab tots els usos de la
civilitat com un home que ha après a fer la cara solemne a fi de
complaure a la seva avia, negueume pera sempre més vostra
confiança!

BASSANIO
Està bé, veurem com us portareu.

GRACIA
Ah! però aquesta nit no compta. No pendreu pas com a penyora lo
que farem aquesta nit?

BASSANIO
No, fóra una llàstima això. Al contrari, jo voldria moureus a que
toquessin els ressorts més atrevits de vostra gresca, car tenim
uns amics ab moltes ganes de riure. Ab això a reveure! Hi ha
feines que m'esperen.

GRACIÀ
Y jo cal que vagi a trobar a Llorenç y als demés; serem ab vós a
l'hora del sopar.

(Sen van)




VI

UNA CAMBRA A CASA DE SHYLOCK

(Entran Jèssica y Lancelot)

JÈSSICA
Me sab molt greu que abandonis així al meu pare; casa nostra es
un infern y tu, joiós endemoniat, l'orejaves un poc de sa fortor
d'aborriment. Adéu, per això! Aquí tens un ducat pera tu. Ah! tu,
Lancelot, dintre un instant, a l'hora de sopar, veuràs a Llorenç
entre'ls convidats del teu nou amo: dónali aquesta lletra...
secretament! Ab això, adéu! No voldria que'l meu pare'm vegés
parlar ab tu.

LANCELOT, (ploriquejant)
Adéu!... No més puc parlar ab llàgrimes... Oh idólatra
pertorbadora, deliciosa juheva! Molt m'enganyo si al mellor dia
un cristià no comet alguna barbaritat pera ferte seva. Prou,
adéu! Aquestes llàgrimes tontes aneguen el meu coratge d'home.
Adéu!

(Sen va)

JÈSSICA
Bona sòrt, Lancelot. Oh, quin pecat més horrorós cometo
avergonyintme, d'esser la filla del meu pare! Més sols per la
sang li sóc filla, no pas pel caràcter. Oh, Llorenç! Si realises
ta promesa acabaré totes aquestes lluites; me faré cristiana pera
esser ta ben amada esposa.

(Sen va)




VII

VENECIA

UN CARRER

(Entran Gracià, Llorenç, Salarino y Solanio)

LLORENÇ
Sí, ens farem fonedissos durant el sopar, ens disfreçarem a casa
meva y estarem tots de retorn abans d'una hora.

GRACIÀ
Però si no hem fet els preparatius que calen.

SALARINO
Ni hem avisat als homes de les teieres.

SOLANIO
Es una cosa ben grollera si no's combina ab elegancia; pel meu
parer, val més deixarho corre.

LLORENÇ
No més són les quatre; encara tenim dues hores pera arranjarnos.
(Entra Lancelot qui porta una lletra) Quines noves portes, bon
Lancelot?

LANCELOT
Si us plau obrir aquesta lletra, suposo que les sabreu.

LLORENÇ
Conec quina mà l'envia; es una mà bonica, en bona fe; y es més
blanca que'l paper aont ha escrit, aquesta mà bella!

GRACIÀ
Noves d'amor, séns dubte.

LANCELOT, (retirantse)
Ab el vostre permís, senyor...

LLORENÇ
Aon vas?

LANCELOT
Rellamp! A convidar al juheu, el meu vell amo, perque vingui a
sopar a casa de l'amo nou, el cristià.

LLORENÇ, (en veu baixa a Lancelot, donantli diners)
Atúrat; pren això... Digues a la graciosa Jèssica que no mancaré
pas... dígali en secret, vés. (Lancelot sen va) Y bé,senyors, que
ens preparem pera la mascarada d'aquesta nit? Jo tinc qui em
porta la torxa, ja.

SALARINO
Sí, bon Déu! Jo desseguida estic apunt.

SOLANIO
Jo també hi corro.

LLORENÇ
Veniunos a trobar, dins d'una hora, a mi y a Gracià, a casa seva.

SALARINO
Sí, va bé.

(Sen van Salarino y Solanio)

GRACIÀ
No es cert que aquella carta era de l'hermosa Jèssica?

LLORENÇ
Cal dirtho tot! M'indica'l medi de portàrmela de casa seva, l'or
y les joies que s'ha procurat, el vestit de patge que ja té
dispost. Si son pare, el juheu, arriba a anar al cel serà per la
mercè de la seva adorable filla; més si an ella, un dia, la
desgracia la trastorna, serà ben bé per esser la filla d'un
descregut juheu. Vaja, segueixme a mí; llegeix això tot caminant;
la bella Jèssica serà el patge qui em durà la torxa!

(Sen van)




VIII

VENECIA

DAVANT LA CASA DE SHYLOCK

SHYLOCK
Com tu vulguis! Més els teus ulls jutjaran; ja veuràs la
diferencia que hi ha entre'l vell Shylock y Bassanio! Hei!
Jèssica!... no podràs treure'l ventre de mal any com feies a casa
meva... Hei! Jèssica!... ni roncar, ni dormir, ni estropellar ta
llureia. Què fem Jèssica, que no vens?

LANCELOT, (cridant)
Hei! Jèssica!

SHYLOCK
Qui t'ha dit de cridar, a tu? Jo no t'he dit pas que cridessis.

LANCELOT
Vostra senyoria m'ha repetit tantes vegades que jo no sé fer res
séns que m'ho diguin!

(Entra Jèssica)

JÈSSICA, (a Shylock)
Me crideu? Què desitgeu de mi?

SHYLOCK
Estic convidat a sopar fòra de casa, Jèssica; aquí tens les
claus... Més per què hi haig d'anar, jo? No es per amistat, sinó
pera adularme, que'm conviden! Què hi fa? Hi aniré pel mateix odi
que'ls tinc, pera menjar a costa del pròdig cristià... Jèssica,
filla meva, vetlla per ma casa... Jo surto ab vera repugnancia;
alguna traidoria's deu forjar contra la meva pau, car aquesta nit
he somniat sacs de diner.

LANCELOT
Us prego que hi aneu a l'instant, senyor; el meu nou amo us
espera ab impaciencia.

SHYLOCK
Y jo an ell, també.

LANCELOT
Tots junts han fet una conspiració... Jo no us dic pas que veureu
una mascarada, més si la vegessiu, compendré aleshores perque la
sang me rajà del nas el darrer dilluns negre a les sis del matí,
després d'haver sagnat també, fa quatre anys, el dimecres de
Cendra, a primera hora de la tarda.

SHYLOCK
Què dius! Hi haurà màscares? Escóltam, Jèssica: tanca bé les
portes, y quan sentis el timbal y el groller espinguet de la
tenora colltorsada, no vagis a abalansarte a la finestra, ni
treguis el cap al carrer pera veure aquests folls cristians
d'embadurnats visatges. Al contrari, tapa les orelles de la meva
casa, vull dirte les finestres. Que ni el soroll d'eixa buida
extravagancia penetri a l'interior de ma austera maisó!... Pel
bastó de Jacob ho juro; malehídes les ganes que tinc de sopar
fòra de casa, aquesta nit! Però hi aniré... Passa al davant tu,
follet, y digues que estic apunt de venir.

LANCELOT
Passo endavant, senyor. (En veu baixa, a Jèssica) Deixeulo dir,
mestreça, guaiteu a la finestra:

_Y veureu passar un cristià
ben digne de l'esguard d'una juheva._

(Sen va Lancelot)

SHYLOCK
Què diu aquest beneit de la raça d'Agar, eh?

JÈSSICA.
Me deia: «Adéu, senyora»! Res més.

SHYLOCK
Es una aceptable companyia, sinó que menja per sis; té la calma
d'un cargol, a l'hora de la feina, y de dia es més dormilega que
un gat mesqué! No estic per abellots an el meu rusc. Per això men
desfaig y el passo a un cert personatge perque l'ajudi a
malgastar el diner emmatllevat. Vaja, entra a casa, Jèssica;
potser que torni a l'instant; fes com te dic, tanca les portes
darrera teu. _Ben tancat, ben salvat_. Es una màxima que no
envelleix mai en el seny d'un home economisador.

(Sen va)

JÈSSICA, (mirant com Shylock s'allunya)

Adéu! Si no m'es enemiga la fortuna, prompte haurem perdut, jo un
pare, y vós una filla.

(Sen va)




IX

VENECIA

DAVANT LA CASA DE SHYLOCK

(Entren Gracià y Solarino, de màscares)

GRACIÀ
Aquesta es la barbacana sota la qual ens ha pregat Llorenç que
l'esperessim.

SALARINO
Ja quasi ha passat l'hora.

GRACIÀ
Es sorprenent que retardi així, car els amants corren sempre més
que'l rellotge.

SALARINO
Oh! els coloms de Venus volen dèu vegades més lleugers pera
sagellar nous pactes d'amor que pera guardar entera la fe jurada.

GRACIÀ
Y així es en tot. S'alça algú d'un festí ab l'apetit desmesurat
de quan s'hi assentava? Quin es el cavall que al retornar d'una
cursa fadigosa avança ab la fuga indomptable de la primera
embranzida? En tota cosa s'es més fogós corrent darrera d'ella
que al fruhirla. Al fill pròdig s'assembla la nau engalanada,
sortint de sa badía natal, empesa y abraçada per l'afalagadora
brisa! Y al fill pròdig s'assembla quan retorna, lassos els
flancs, les veles destroçades, retuda y pobra, per l'afalagadora
brisa extenuada.

SALARINO
Aquí ve Llorenç... Rependrem més tard aquesta conversa.

(Entra Llorenç)

LLORENÇ
Cars amics, perdoneu ma llarga tardança! No jo, sinó els meus
assumptes us han fet esperar. Si un dia us voleu convertir en
lladres d'esposes, jo faré per vosaltres una guardia tant llarga
com la vostra. Acosteuvos: aquí viu mon pare, el juheu... Ep! Que
surti algú!

(Jèssica surt a la finestra, vestida de patge)

JÈSSICA
Qui sóu vós? Digueumho, pera més assegurarmen, y això que puc
jurar conèixer vostra veu.

LLORENÇ
Llorenç, el teu amor!

JÈSSICA
Llorenç, es cert, el meu amor, veritat es, car a qui com a vós he
estimat? Més, fòra de vós, qui ho sab, digueume, si jo sóc el
vostre amor?

LLORENÇ
Tos pensaments y el cel ne són testimonis.

JÈSSICA, (tirantli una caixeta)
Teniu, preneu aquesta caixeta que prou ne val la pena!
Sortosament pera mí que es de nit y que vós no'm veieu pas,
perque em sento tota vergonyosa de la meva disfreça; però l'amor
es cego y els enamorats no es poden donar compte de les dolces
follies que ells mateixos cometen; car, si així no fos, el mateix
Cupidó s'avergonyiria de veurem transformada en patge.

LLORENÇ
Baixeu, que cal que'm porteu la meva torxa.

JÈSSICA.
Què! Cal encara que jo faci llum a la meva vergonya? Com si per
ella sola no fos ja massa, un poc massa visible. Y doncs! amor
meu, com es que em destineu a enllumenar als altres, quan jo
deuria amagarme?

LLORENÇ
Dòna encisera, no estàs prou oculta sota aquest graciós vestit de
patge? Però veniu a l'instant: el cor de la nit s'enfuig lleuger,
y se'ns espera a sopar a casa de Bassanio.

JÈSSICA
Vaig a tancar les portes, a daurarme ab alguns ducats més y sóc
ab vós.

(Desapareix de la finestra)

GRACIÀ
Pel meu capell us juro que no es juheva sinó gentil, aquesta.

LLORENÇ
Malehit jo siga, sinó l'estimo ab tot el meu cor! Perque es
espiritual, tant com jo puc judicarla; es bonica, si els meus
ulls no m'enganyen y de que es fidel n'ha donat palesa mostra.
Doncs, com noia espiritual, bonica y fidel té de regnar pera
sempre més en el meu cor. (Entra Jèssica) Ah! ja ets aquí?...
Endavant, senyors, anem! Els nostres companys ja ens esperen ab
llurs disfreces.

(Sen va ab Jèssica i Salarino)

(Entra Antoni)

ANTONI
Qui hi ha aquí?

GRACIÀ
Sóu el senyor Antoni?

ANTONI
Via! Via! Gracià! Aon són tots els altres? Són les nou, els
nostres amics tots us esperen; fòra màscares aquesta nit! S'ha
alçat el vent y Bassanio s'embarcarà desseguida. He enviat vint
persones a cercarvos;

GRACIÀ
Això m'alegra; el meu desitg més gran es veure inflarse la vela y
empendre la marxa aquesta nit.

(Sen van)




X

BELMONT

EN EL PALAU DE PORCIA

(Musica de corns. Entren Porcia y El Príncep del Marroc, ab llurs
seguicis.)

PORCIA
En avant! Descorreu les cortines y mostreu al noble príncep les
distintes arques. (Al Príncep) Ara, esculliu.

EL PRÍNCEP
La primera es d'or y porta aquesta inscripció: _Qui m'esculleixi
guanyarà lo que molts homes desitgen_. La segona, tota de plata,
ofereix aquesta promesa: _Qui m'esculleixi obtindrà lo que's
mereix_. La tercera, de plom comú, porta una divisa grollera com
el séu metall: _Qui m'esculleixi deu dar y aventurar tot lo que
té_. Cóm sabré jo si esculleixo la bona?

PORCIA
Una d'elles guarda el meu retrat, príncep; si us el feu vostre,
també jo us perteneixo.

EL PRÍNCEP
Que guihi un déu la meva elecció! A veure: Vull tornar a llegir
les inscripcions. Què diu aquesta arca de plom? _Qui m'esculleixi
deu dar y aventurar tot lo que té_. Donarho tot... Y per què? Per
plom! Aventurarho tot per plom? Aquesta arca es perillosa. Els
homes que tot ho aventuren, ho fan solament ab l'esperança de
majors beneficis. Una ànima d'or no's deixa enlluernar per un
metall de rebutg; així es que jo no vull donar ni aventurar res
pel plom. Què diu l'argent de virginal color? _Qui m'esculleixi
obtindrà lo que's mereix_. Lo que's mereix?... Poc a poc,
marroquí; pesa ab imparcialitat el teu valer; si t'evalues per la
propria estima, de bastant ets mereixedor; més esser mereixedor
de bastant, es lo suficient pera pretendre aquesta bellesa? Y ab
tot, dubtar del meu mèrit, representaria, pera mí, una covarda
retirada. _Lo què jo mereixo?_ Es an ella! La mereixo per
l'altesa del meu naixement, per la meva riquesa, per les meves
dots, pel segell que em dóna l'educació, y sobre tot, pel meu
amor!... Veiam! y si sense mirar més escullís aquesta?... Llegim
una altra volta la sentencia grabada en l'or: _Qui m'esculleixi
guanyarà lo que molts homes desitgen_. No hi ha dubte! Es la
noble dama! Tothom la desitja; de les quatre parts del món se ve
a besar el tabernacle de la santa mortal que aquí se respira. Els
deserts de l'Hircania, les amples solituts de l'immensa Arabia,
són ara un encreuhament de rutes obertes pels prínceps que
visiten la bella Porcia! El reialme de les ones, quina cresta
ambiciosa escumeja contra'l cel, no es un aturador pels
llunyadans pretendents: com un xaragall el passen pera veure la
formosa Porcia. Una d'aquestes arques guarda sa divina imatge. Es
provable que sigui la de plom? Fóra un sacrilegi eix pensament
groller; brutalitat molt grossa ja sería donarli per llit de mort
aquesta obscura tomba!... Puc crèurela reclosa aquí en la plata,
menys preciosa dèu voltes que l'or pur? Oh, pensament culpable! A
una tant rica perla, al menys li cal una montura d'auri metall.
Tenen a l'Anglaterra una moneda d'or aont hi ha grabada una
figura d'angel, més solament està esculpida a la superficie,
mentres que aquí es a dins, en un llit d'or, que l'angel reposa.
Doneume la clau. Escullo aquest, que passi lo que vulgui.

PORCIA
Aquí teniu la clau, preneula, príncep, y si el meu retrat es a
dintre, jo sóc vostra.

(Obre l'arca d'or)

EL PRÍNCEP
Oh, infern! Què es això? Una calavera que té un paper enrotllat
en una de ses conques. Llegimlo:

No es pas or tot lo que lluu,
sovint ho haveu sentit dir;
molts homes vènen llur vida
sols per contemplar mon brill.
Tanquen les daurades tombes
misèrrims cucs en llur si;
si haguessiu sigut discret,
lo mateix que sóu ardit;
de cos jove y vell de pensa,
ara en aquest pergamí
no hi tindrieu la resposta.
Adéu! Mon comiat es trist.

Ben trist, en veritat. Penes perdudes! Adéu, tu, flama
abrusadora! Salut a la desesperació gelada! Porcia, adéu! Massa
afligit me sento pera allargar una tant penosa separació. Així
sen van els dissortats.

(Sen va)

PORCIA
Alegra deslliurança! Anem, tanqueu les cortines! Que tots els del
séu color esculleixin ab igual fortuna!

(Sen van tots)




XI

VENECIA

UN CARRER

(Entren Salarino y Solanio)

SALARINO
Sí, company, te dic que he vist a Bassanio ferse a la vela;
Gracià s'ha embarcat ab ell, més estic segur que Llorenç no els
acompanya.

SOLANIO
Aquest coquí de juheu, ab els séus crits, ha desvetllat al dux
qui ha anat ab ell a regirar l'embarcació de Bassanio.

SALARINO
Ha fet tard; la nau ja brandava a tota vela. Però al dux se li ha
fet creure que Llorenç y la seva aimada Jèssica han sigut
descoberts, junts, en una góndola, y ademés, Antoni li ha
confirmat també que'ls dos amants no eren al navili de Bassanio.

SOLANIO
Mai en ma vida he vist furia tant desordenada, tant folla, tant
extranya, tant incoherenta com la que aquest goç de juheu
mostrava pels carrers: _Ma filla! Els meus ducats! Oh! la meva
filla fugada ab un cristià! Oh! els meus ducats en mans
cristianes! Justicia! La llei! Mos ducats y ma filla! Un sac
ple... no! no!... dos sacs plens de ducats, de ducats dobles, a
mi robats per la meva filla! Y de joies!... Dues pedres, dues
precioses y riques pedres robades per la meva filla... Justicia!
Que's trobi la filla! Ella té les pedres y els ducats!_

SALARINO
Y ja totes les criatures de Venecia el segueixen cridant: _Ohé!
sa filla, ses pedres, sos ducats!_

SOLANIO
Ja cal que'l bon Antoni sigui exacte al dia del venciment, sinó
ho pagarà ell tot això.

SALARINO
Diable! ara m'hi feu pensar, vós; un Francès ab qui jo parlava
ahir, me deia que en l'estreta mar que separa la França de
l'Anglaterra, un vaixell de la nostra ciutat havia anat a fons ab
sa opulenta càrrega. Desseguida, al dirme això, vaig pensar ab
Antoni y en mon interior desitjava que no fos un dels séus.

SOLANIO
Deurieu dirho an ell lo que sabeu; més sense brusquetat, pera no
afligirlo.

SALARINO
No hi ha un home mellor en tota la terra. He vist com se despedia
de Bassanio. Aquest li deia que s'apressaria a tornar quan més
aviat possible. Ell li ha respost: _No ho feu pas, Bassanio, no
vull que pera mi violenteu les coses, al contrari, espereu que'l
temps les hagi madurades. Y en quan a la lletra que jo he firmat
al juheu, que'l vostre pensament d'enamorat no sen ocupi. Esteu
alegre, consagreuvos tot al vostre festeig y a l'assegurança del
vostre amor per les demostracions que us semblin més
convincentes_. Dit això, els ulls plens de llàgrimes, ha girat la
testa, y d'esquena mateix, allargant el braç, ha pres la mà de
Bassanio, retenintla ab infinita tendresa entre les seves.
Aleshores, s'han separat.

SOLANIO
Diria que sols per Bassanio estima la existencia. Creume, anemlo
a trobar y ab alguna distracció esvahimli la melancolia que ell
mateix se dóna.

SALARINO
Sí, anem.

(Sen van)




XII

BELMONT

EN EL PALAU DE PORCIA

(Entra Nerissa, seguida d'un criat)

NERISSA.
Cuita! cuita! descorre les cortines a l'instant, per favor, que'l
Príncep d'Aragó acaba de jurar y ve desseguida a provar fortuna.

(Musica de corns)

(Entren El Príncep d'Aragó, Porcia y llurs seguicis)

PORCIA
Mireu: aquí hi ha les arques, noble príncep, si esculliu la que
guarda mon imatge, nostra festa nupcial serà prompte celebrada,
més si sóu dissortat, ja cal que sense planys ni discursos de cap
mena, us disposeu a partir immediatament.

EL PRÍNCEP
El meu jurament me força a tres coses: per de prompte, mai
revelar a ningú l'arca per mí escullida; després, mai pretendre
una dòna pera casarmhi, si erro l'arca bona, y per fí, deixarvos
a l'instant, si la sòrt no m'acompanya.

PORCIA
Aquestes són les condicions a les quals jura sometres aquell qui
s'aventura a possehir ma pobra persona.

EL PRÍNCEP
Dispost hi estic. Que la fortuna realci les meves esperances!...
Or, plata y plom groller. _Qui m'esculleixi deu dar y aventurar
tot lo que té_. Cal que facis més bona cara abans que jo dóni o
aventuri res per tu! Què diu l'arca d'or? Ah! Veiam! _Qui
m'esculleixi guanyarà lo que molts homes desitgen_. Lo què molts
homes desitgen? Aquest _molts_ potser designa la folla multitut
qui es deixa enganyar per les apariencies; qui judica per lo que
enlluerna sa mirada, qui no sab veure l'interior de les coses,
com el falsiot que fa son niu a la vista de tothom, a l'aire
lliure, part defòra del mur, al mateix indret del perill. Jo,
doncs, no vull escullir lo que molts homes desitgen, perque no
vull anar de parella ab els esperits vulgars ni confòndrem ab les
barbres multituts. A tu, a tu vaig ara, reliquiari de plata!
Dígam novament quina es la teva divisa: _Qui m'esculleixi
obtindrà lo que's mereix_. Ben dit. En efecte, qui voldria abusar
de la fortuna obtenint honors mancats del sagell del mèrit? Que
ningú tingui la presompció de revertirse ab immerescudes
dignitats! Ah! si els imperis, els graus, les places, no
s'obtinguessin a força de corrupció; si els honors purs fossin
comprats no més al preu del propri mèrit, quanta gent núa veuriem
ben abrigada y quants que avui manen serien manats! Quan d'agram
rossegaire s'arrebassaria del bon grà de l'honor! Y quantes
llevors de noblesa, espigolades en els femers y en el rebutg dels
temps, treurien magnifica brostada!... Però anem a escullir. _Qui
m'esculleixi obtindrà lo que's mereix_. Jo preng lo que'm
mereixo. Doneume la clau d'aquesta arca, que aquí obro la porta a
la meva fortuna.

(Obra l'arca de plata)

PORCIA
Lo que hi trobeu no mereixía tant llarga espera.

EL PRÍNCEP
Què veig! El retrat d'un estúpit fent ganyotes qui m'allarga un
paper! Vaig a llegirlo. Que poc t'assembles a Porcia! Que
diferent ets de lo que jo esperava, de lo que jo mereixia! _Qui
m'esculleixi obtindrà lo que's mereix_. No mereixia altra cosa
que un cap d'idiota? Es aquest el preu equitatiu dels meus
mèrits?

PORCIA
El jutge y el culpable no poden ocupar el mateix lloc: són dos
papers de naturalesa oposada.

EL PRÍNCEP
Què diu aquí?

El foc m'ha trempat set voltes;
set voltes deu ser provat
per no esser erroni, el judici.
Una mena de gent hi ha
que no més abraça ombres,
y ombra es llur felicitat.
Ja ho sé que en eix món hi ha tontos
com jo, per fòra brillants.
L'esposa que a vós us plagui
meneu al llit, mes mon cap
serà y es símbol del vostre.
Ab això, aneusen, si us plau.

Com més aquí m'estés, més lleig paper hi faria. Ab una testa
d'idiota havia vingut a galantejar, més ara men vaig, ab dues.
Adéu, dòna encisera! Cumpliré mon jurament y soportaré ab
paciencia la meva desgracia.

(El Príncep d'Aragó sen va ab el séu seguici)

PORCIA
Mireu el papelló, com s'ha cremat al llum! Oh! aquests tontos
carregats de reflexions! Quan se decideixen a obrar tenen el dò
de malversarho tot ab llur sapiencia.

NERISSA
No es cap disbarat el vell proverbi: forca y casori, coses del
destí!

PORCIA
Anem! clou les cortines, Nerissa.

(Entra un missatger)

MISSATGER
Missenyora aont es?

PORCIA
Aquí. Missenyor, què vol?

MISSATGER
Senyora, acaba d'arribar a la vostra porta un jove venecià, qui
precedeix y anuncia la vinguda del séu amo. Porta de part d'ell
substancials homenatges, compresos en presents de gran valúa,
ademés dels compliments y frasseigs de la més fina gentilesa. No
he vist mai un embaixador d'amor tant proprici: cap dia d'abril
ha anunciat tant delitosament la vinguda de l'abundós estiu com
aquest herald la vinguda del séu amo.

PORCIA
Prou, prou, no parlis més! Mitg temo que aviat no'm diguis que es
un dels teus parents, quan així dispendíes ta verbositat de les
grans festes pera lloarlo. Vina, vina, Nerissa; el temps me manca
pera veure aquest lleuger correu de Cupidó que tant apunt arriba.

NERISSA
Mestre Amor vulgui que siga Bassanio.

(Sen van tots)




XIII

UN CARRER DE VENECIA

(Entren Solanio y Salarino)

SOLANIO
Y ara digues, quines noves corren pel Rialto?

SALARINO
Segueix corrent la brama, per ningú desmentida, que una de les
naus d'Antoni, carregada que era una riquesa, ha fet naufragi en
el estret, als _Goodwins_; penso que així s'anomena aquell
indret. Es un baix fons perillós y malestrug aon sepultades
geuhen les carcasses de molts navilis de fonda calada. Aquesta es
la nova, dat el cas que'l rum rum que jo't porto sigui un fill
dels que la veritat engendra.

SOLANIO
Voldria que fos tant fals com la més trafica de les comares que
mai hagi rosegat pa de pessic o bé fet creure als séus veíns que
les llàgrimes l'anegaven per la pèrdua d'un tercer espòs. Més
pera no enfonzarme en un mar de digressions y no entorpir la via
planera de la senzilla conversa, es ben cert que'l bon Antoni,
l'honrat Antoni... Oh! que jo no trobi un calificatiu prou digne
de precedir el séu nom!...

SALARINO
Vaja! vés a la fí!

SOLANIO
Eh! Què dius?... Y bé, la fí es que ha perdut un navili.

SALARINO
Déu vulgui que sigui aquesta la darrera de les seves pèrdues.

SOLANIO
Déixam dir a l'instant _Amen!_ de tanta por que tinc que'l diable
no vingui a trencar la meva oració, perque míratel com ve cap
aquí en forma de juheu. (Entra Shilock) Y doncs, Shylock? Què's
diu de nou entre'ls marxants?

SHYLOCK
Vosaltres, mellor que ningú, heu sabut la fugida de la meva
filla.

SALARINO
Això es veritat. Y lo que's jo, conec el sastre que li ha fet les
ales ab les quals ha emprès la volada.

SOLANIO
Y en quan a Shylock ja sabia que l'aucell tenia tota sa ploma, y
que en eix punt, està en la natura de tots els aucells el deixar
la vella.

SHYLOCK
Damnada està per tal fet.

SALARINO
Ben cert, si el diable la jutja.

SHYLOCK
Ma sang y ma carn revoltarse així!

SOLANIO
Què, vella carronya! Això't passa a la teva edat?

SHYLOCK
Vull dir la meva filla; que es ma sang y ma carn.

SALARINO
Hi ha més diferencia entre ta carn y la seva que entre la gaieta
y l'ivori, y en quan a les vostres sangs, la teva es el roig
most, la seva ví del Rhin... Però, digueunos, sabeu si Antoni ha
tingut o no alguna pèrdua en mar?

SHYLOCK
Quin altre mal negoci pera mí! Heus aquí un fallit, un trist
pròdig que ab prou feines gosa a mostrar el cap en el Rialto! Un
pidolaire que acostumava a venir a la plaça pera treure més al
sol que no tenia a l'ombra! Que no pensi ab sa lletra! No sabía
dirme altre nom que usurer. Que descuidi sa lletra! Acostumava a
deixar diners sols per delicadesa cristiana. Que oblidi sa
lletra!

SALARINO
Bah! no dubto que si Antoni't manqués, tu no li voldríes pas la
seva carn. De què't serviria?

SHYLOCK
D'esqué pels peixos. Y sinó pera satisfer ma venjança. Ell m'ha
fet abaixar la cara ab sos menyspreus, per ell he deixat de
guanyar mitg milló, s'ha rigut de mes pèrdues, s'ha mofat dels
meus tants per cent, ha trepitjat la meva raça, ha esbullat els
meus negocis, ha refredat mos amics y encès mos enemics... y per
quina raó? Perque sóc juheu! Que no té ulls un juheu? Un juheu no
té per ventura mans, órgans, proporcions, sentits, afeccions y
passions? No's nodreix ab iguals aliments, no el fereixen les
mateixes armes, no està subjecte a malalties d'una mateixa llei,
no's cura pels mateixos medis, no l'escalfa el mateix estiu y no
el refreda el mateix hivern que a un cristià? Si se'ns trenca la
pell no sagnem, acàs? No som forçats a riure si ens
pessigollejen? Si ens emmatzinen, que per ventura no morim
nosaltres? Y si ens ultratgen no tindrem dret a venjarnos? Si en
tot lo demés som com vosaltres, també volem assemblarvos ab això.
Quan un cristià es ultratjat per un juheu, aont el conduheix la
seva humilitat? A la venjança! Quan un juheu se sent ofès per un
cristià, seguint el séu exemple, aon deu dirigir sa paciencia?
Doncs siga, a la venjança! La perfidia que de vosaltres he après
jo me la faré valdre y caigui la desgracia sobre meu sinó
allissono a mos mestres.

(Entra un criat)

EL CRIAT
Senyors, mon amo Antoni, que's troba a casa seva, desitja
parlarvos a tots dos.

SALARINO
Nosaltres l'hem cercat per tots indrets.

SOLANIO
Aquí se'ns en acosta un que també es de la tribu! Dubto que sen
trobi un altre pera fer el tres, si es que'l mateix diable no
esdevé juheu.

(Sen van Solanio, Salarino y El Criat)

(Entra Túbal)

SHYLOCK
Digues, Túbal, quines noves portes de Gènova? Has trobat la meva
filla?

TÚBAL
D'ella he sentit parlar en més d'un indret, però no m'ha sigut
possible trobarla.

SHYLOCK
Malament! Malament! Remalament! Dóna per perdut un diamant que
m'havia costat dos mil ducats a Francfort! Mai fins ara havia
caigut la maledicció sobre la nostra raça; jo no l'he sentida
fins ara... Hi perdo dos mil ducats en tot això, sense comptar
algunes joies precioses, ben precioses joies!... Aquí la voldria
la meva filla, morta, a mos peus, ab les joies penjantli en les
orelles!... Enterrada la voldria, aquí, a mos peus, ab els ducats
dins de sa caixa!... Y cap nova, cap, dels dos fugats!... No, ni
una!... Y ja ni sé quan han pujat tots els treballs de recerca.
Sí, pèrdua sobre pèrdua! Fuig el lladre ab tant; tant pera trobar
el lladre! Y res pera satisferme, ni una ombra de venjança! Ah!
totes les desgracies cauhen sobre mes espatlles, sols en mon pit
esclaten els sanglots, pera mon rostre són totes les llàgrimes!

(Plora)

TÚBAL
No, per cert, a altres homes persegueix la desgracia. Antoni
segons he sentit dir a Gènova...

SHYLOCK
Què! Què! Què? Una desgracia? Una desgracia?

TÚBAL
Ha perdut una nau que retornava de Trípoli.

SHYLOCK
Gracies a Déu siguin dades, bon Déu, gracies! Ja es ben veritat?
Ja es ben veritat?

TÚBAL
Jo he parlat ab uns mariners lliurats del naufragi.

SHYLOCK
Te dóno les gracies, bon Túbal!... Es una bona nova; sí, bona
nova! Bé! Bé! Y aont això? A Gènova?

TÚBAL
M'han dit que la vostra filla, a Gènova, ha malgastat vuitanta
ducats en una nit!

SHYLOCK
Me claves un punyal... Mai més veuré el meu or. Vuitanta ducats
d'un sol cop! Vuitanta ducats!

TÚBAL
Han vingut ab mí a Venecia uns acreedors d'Antoni, y asseguraven
que no s'escaparà de fer fallida.

SHYLOCK
Això m'anima. El marejaré, el torturaré; això m'entussiasma.

TÚBAL
Y un d'ells ha ensenyat una tombaga que l'havia comprat a la
vostra filla a preu d'un mico.

SHYLOCK
La desgracia l'aplani! Com me tortures, Túbal: era la meva
turquesa. Era un present de Lia, de quan joves; no l'hauria
donada per tot un bosc de micos.

TÚBAL
Y no hi ha dubte, Antoni està enfonzat.

SHYLOCK
Sí, tens raó, es veritat. Vés, corre, Túbal, retentme un home de
lleis, quedeu compromesos ab quinze dies d'anticipació... Si no'm
paga, vull ferme ab el séu cor: quan ell hagi desaparegut de
Venecia faré tot el negoci que a mí em plagui. Corre, Túbal, y
vina a retrobarme a la nostra sinagoga; via, bon Túbal. A la
nostra sinagoga, Túbal!

(Sen van)




XV

EL PALAU DE PORCIA, A BELMONT

(Entren Bassanio, Porcia, Gracià, Nerissa y altres acompanyantes.
Les arques estan visibles)

PORCIA
Jo us prego de detindreus. Espereu un dia o dos a aventurarvos;
si no acerteu, jo perdo així la vostra companyia. Tardeu doncs,
un poc més. Hi ha no sé què (no es pas l'amor, no,) que'm fa
sentir quan me doldria perdreus; y un tal pressentiment, ja sabeu
vós que no vindrà de l'odi. Pera ferme compendre mellor, doncs,
(y això que la verge sols gosa parlar ab el propri pensament), jo
voldria retenirvos un mes o dos aquí, abans que pera mí
temptessiu la fortuna. Jo podria ensenyarvos la manera de ben
escullir, sinó que aleshores seria una perjura y jo no ho seré
mai. Per altra part, podeu mal escullir y aleshores me deixareu
ab el negre dolor de no haver estat perjura. Malhagin els vostres
ulls! Són ells els que m'han encantat y mitg partit en dues:
vostra es l'una meitat, l'altra meitat es vostra... ai, volia dir
meva; però si es meva es també vostra, y així sóc vostra entera.
Oh! crudel destí el que alça un mur entre el proprietari y la
proprietat, y fa que sentintme jo vostra, no'm pogueu vós
pendre!... Si així passés que sen vagi la sòrt a l'infern y no
pas jo! Parlo massa, ja ho veig, més es pera aturar el temps,
allargarlo, retenirlo, distreurel y així retardar la vostra
elecció.

BASSANIO
Deixeume, deixeume escullir que aquest estat me posa en tortura.

PORCIA
En tortura Bassanio? Digueu així que en vostre amor s'hi amaga
alguna traició.

BASSANIO
Cap, a no esser que fos la terrible traició del dubte que em fa
tèmer per la possessió d'allò que estimo. Hi ha tant de parentiu
y afinitat entre la neu y la flama, com entre la traició y el meu
amor.

PORCIA
Sí, sí; però jo temo que ara no parleu com un home a qui la
tortura força a parlar.

BASSANIO
Prometeume la vida y diré tota la veritat.

PORCIA
Doncs siga; confesseu y viviu.

BASSANIO
Si haguessiu dit: confesseu y aimeu, en dos termes hauriau enclòs
la meva confessió. Oh dolcíssim torment quan l'atormentadora
desvetlla en mí la resposta que ha de deslliurarme! Anem! Guieume
a les arques y a la meva sòrt.

PORCIA
Anem doncs! En una de elles sóc tancada; si m'estimeu m'hi
trobareu. Nerissa y tots vosaltres, retireuvos un poc... soni la
musica mentres que ell esculleixi! Si perd acabarà com el cigne
que expira cantant; y perque sigui més fidel la comparança, mos
ulls seran el xaragall aon trobi ell l'humit coixí de mort. Mes
potser guanyarà: y aleshores què serà la musica? Oh, serà
l'esclat de la trompeteria de quan els vassalls fidels saluden a
un rei coronat de nou; serà el dolç ressonar d'aubada que's
filtra a l'orella del nuvi ensomniat y el crida a casament...
Mireusel! camina ab tanta magestat, però més ric d'amor que'l
jove Alcides al deslliurà la verge que l'afligida Troya oferia en
tribut al monstre de la mar. Jo estic disposta al sacrifici,
aquestes dònes, aquí, a part, són les Dardanianes, qui ab el
visatge descompost venen a veure el dessenllàs de l'acte...
Coratge, Hèrcul! Viu tu, y em faràs viure... Me corpren molta més
ansia a mí qui contemplo el combat, que a tu qui l'afrontes.

(Comença la musica. Mentres Bassanio medita davant les arques, se
sent la cançó que segueix:)

Digam aon l'amor s'hostatja?
En la testa o en el cor?
Digam com naix y es nodreix?
Respòn, respòn.

L'amor s'engendra en els ulls,
viu de mirades, y mor
en el breçol que l'ampara.
Brandem tots les campanes per l'amor.
Jo canto: Ning, nang, abranda!

TOTS
Ning, nang, abranda!

BASSANIO
Se veu que'ls més hermosos defòres poden esser els més falsos. El
món està en contínua decepció per culpa de l'ornament. Quan de
justicia's tracta, quina es la causa tant desesperada y negra que
un home de paraula dolça no n'atemperi l'horror? En religió hi ha
cap heretgia, per condempnable que sigui, que santificada per una
calva austera y autorisada per un text, no pugui amagar sa
baixesa dessota una bella forma? No hi ha cap vici, per petit que
sigui, que no prengui els colors de la virtut. Si n'abonden de
covards, ab el cor fals com esgraonada de sorra, que ostenten la
barba d'un Hèrcul y d'un Mart ferotge! Penetreu en son interior:
el séu fetge es blanc com la mateixa llet! S'acuiracen ab les
despulles de la força sols pera ferse temibles... Contempleu la
bellesa y veureu com se guanya a pes d'enflocadura; d'aqui ve
aquest miracle, nou en la naturalesa, de que les dònes més
opulentes siguin al mateix temps les més escuàlides. Mireu com
eixes trenes reguinxolades en anelles d'or y què ab l'airè's
mouhen tant graciosament sobre una pretesa hermosura, sovint no
són més que la deixa d'un altre cap, y aquell aon nasqueren geu
en el sepulcre! Què es l'ornament, sinó la platja del mar més
perillós? El vel magnífic qui cobreix una bellesa indiana? Es, en
una paraula, l'apariencia de la veritat ab que's vesteix un segle
pervers que als més prudents voldría esgarriar. Y per això, or
cridaner, aspre aliment de Mides, jo't rebutjo. (Senyalant l'arca
de plata) Y a tu també, pàlit y ordinari mediador entre home y
home... Però tu; oh! plom trist, que més aviat fas una menaça que
una promesa, tu'm commous per ta senzillesa més que per tes
paraules y jo sóc qui t'escullo! Que'n sigui el resultat la meva
ditxa.

PORCIA
Com se dissipen en els aires totes les altres emocions,
inquietuts, foll desesper y tremolosa esgarrifança, y gelosia
d'ull verdós! Modérat tu, oh amor! calma ton èxtassi, atura
aqueix torrent de joia, disminueix el sobrepuig; ta beatitut
m'omplena massa y atenuarla deus, sinó de goig m'ofegaré.

BASSANIO, (obrint l'arca de plom)
Què veig aquí? El retrat de l'hermosa Porcia! Quin semi-déu ha
pogut acostarse tant a la vida? Se mouhen aquests ulls o bé es
que veientlos els meus tremolen, que ells me semblen mourers? Y
aquests llavis mig oberts ab sa alenada de mel que els atravessa;
mur tant suau jamai ha separat a més suaus amics. En els cabells
l'artista ha imitat a l'Aràgnida teixint un filet d'or aont els
cors dels homes queden presos més aviat que els mosquits en les
teles d'aranya! Però aquests ulls!... Cóm hi ha pogut veure
l'artista pera ferlos? Me sembla que a l'acabar l'un, n'hi havia
prou pera enlluernar els dos d'ell y privarlo de dur l'obra a
terme. Més observeu una cosa: que tant com la realitat del meu
entussiasme elogia ab indigne feblesa aquesta imatge, igualment
aquesta ombra, s'arrocega penosament allunyada de la realitat...
Aquest es l'escrit clau y resum de la meva ventura:

A vós qui no esculliu pas
guiat per l'apariencia,
bona sòrt y bona tria!
Doncs tal ditxa se us presenta,
no aneu a cercarne d'altra,
conteuteuvos ab aquesta.
Si esteu satisfet, si us don
vostra sòrt ditxa completa
gireuvos vers vostra dama
y ab un dolç bes reclameula.

Escrit deliciós! Ab el vostre permís hermosa dama... (Besa a
Porcia) Jo vinc, ab eix paper a la mà, a pendre y a oferir. El
lluitador que brega ab son contrari ab l'afany del premi, creu
haver triomfat als ulls del poble quan sent batre de mans y
aclamacions per tots costats; més s'atura, el seny enterbolit y
fixa la mirada, no saben bé si aquella tempestat d'entussiasme
s'adressa o no an ell. Així, jo resto davant vós, tres cops
hermosa dama, dubtant de la certesa de quan veig, fins que per
vós me sigui assegurada, firmada y confirmada.

PORCIA
Aquí em veieu, ben bé com sóc, Bassanio. Jo pera mi sola, no
tindria l'ambició d'esser molt més de lo que sóc. Pera vós sí que
voldria triplicar vint voltes mon saber y esser mil cops més
bella y mil voltes més rica y sols pera vèurem crèixer en vostre
apreci, voldria tenir en virtuts, bellesa, fortuna y amistats,
tot un tresor incalculable. Heu de saber qué la soma del meu
valer no es grossa; en un cop d'ull evalueula y us trobareu ab
una noia sense saber, sense experiencia, contenta d'estar encara
en la edat propria a esser ensenyada y més contenta d'haver
nascut ab seny viu pera apendre, y sobre tot joiosa de confiar
son esperit dócil a la vostra direcció, oh, senyor meu, mon
guiador, mon rei! Jo y tot lo que es meu, d'ara en avant es
vostre. Fa poc jo era el senyor d'aquesta bella finca, amo de mos
criats, de mi mateixa regna; més ara, en eix instant que us
parlo, la casa, els criats y jo també, tot es vostre, senyor. Tot
us ho dóno ab aquesta tombaga. Guardeula bé! Si la perdessiu o
donessiu, pressagi fóra això de la decadencia del vostre amor y
em donariau motiu de recriminarvos.

BASSANIO, (posantse en el dit la tombaga que Porcia li ofereix)
M'heu fet emmudir, senyora; es ma sang sola la que us respòn en
mes venes; y en totes les potencies del meu ser hi regna aquella
confusió que's manifesta en les remors de la multitut commosa per
l'amable arenga d'un príncep estimat; es un caos en el quin s'hi
barrejen tots els sentiments y es fonen en una suprema joia que
sense intenció s'expressa. Quan del meu dit manqui eixa baga, la
vida em mancarà; oh! sí, aleshores podeu cridar en veu forta:
Bassanio es mort.

NERISSA
Missenyor y missenyora, per nosaltres, espectadors, qui hem vist
realisarse els nostres vots, ja ha arribat l'hora de cridar:
Ditxosos, ditxosos sigueu senyor y senyora!

GRACIÀ
A vós, senyor Bassanio, y a vos, ma gentil dama, jo us desitjo
tanta ditxa com pogueu desitjar vosaltres, doncs estic segur que
els vostres desitgs no s'oposen a la meva ditxa. El dia que
Vostres Exelencies pensin solemnisar l'unió de llurs voluntats,
jo demano que a mi també se'm permeti casarme.

BASSANIO
De molt bona gana, si pots trobar muller.

GRACIÀ
Mercès a Vostra Senyoria; vós mateix men heu trobat una. Els meus
ulls són tant llestos com els vostres, missenyor. Vós heu vist la
mestreça y jo he mirat la serventa. Si vós estimaveu, jo també he
estimat, que no es del gust vostre ni del meu, l'entretenir les
coses. Vostra fortuna geia en aquestes arques, y la meva
igualment, com el fet us ho prova. Sang y aigua he suat pera
ferme voler, seca ting la boca de tan prodigar juraments d'amor,
y per fí, si tal promesa es una fí, la promesa he lograt
d'aquesta hermosa, que'l séu amor me donaria, si vós teniau la
sòrt de fervos vostra la mestreça.

PORCIA
Y es veritat, Nerissa?

NERISSA.
Sí, senyora, si vós hi consentiu.

BASSANIO
Y vós, Gracià, aneu de bona fe?

GRACIÀ
Sí, en bona fe, senyor.

BASSANIO
Molt honrades se veuran nostres nupcies ab vostre casament.

GRACIÀ, (a Nerissa)
Ens hem de jugar mil ducats ab ells a veure qui farà la primera
criatura.

NERISSA
Que deslliguem la borsa?

GRACIÀ
Y doncs; ab aquests jócs es impossible guanyar si un no's
deslliga la borsa. Qui ve cap aquí? Llorenç y la seva infidel y
l'altre! Solanio, mon vell amic Venecià!

(Entren Llorenç, Jèssica, y Solanio)

BASSANIO
Sigueu an aquest lloc molt ben vinguts, Llorenç y Solanio, si es
que la novetat dels meus drets d'aquí dins, m'autorisa a desitjar
tal cosa. Ab el vostre permís, Porcia encisera, a mos amics y
compatriotes dóno la benvinguda.

PORCIA
Missenyor, igualment dic; són benvinguts del tot.

LLORENÇ
A Vostra Mercè, gracies. En quant a mí, missenyor, no m'animava
pas l'intent de venir a visitarvos en eix lloc, més, havent
trobat a Solanio pel camí, de tal manera m'ha pregat que
l'acompanyés, que no m'hi he sabut negar.

SOLANIO
Es ben veritat, y raons no'm mancaven pera ferho. El senyor
Antoni s'encomana a vós.

(Dóna una lletra a Bassanio)

BASSANIO
Abans d'obrir eixa lletra, digueume, si us plau, com està mon
lleal amic?

SOLANIO
Si està malalt, senyor, no més ho està de l'ànima, y si està bò,
el cos no hi té que veure. La seva carta us en donarà compte.

GRACIÀ (senyalant a Jèssica)
Nerissa, mostreuvos tendra ab eixa extrangera; doneuli vostra
benvinguda. Vinga eixa mà, Solanio! Quines noves porteu de
Venecia? Cóm està el magnífic marxant, el nostre bon Antoni? Com
l'alegrarà la nostra bella fortuna; som uns Jasons y hem
conquerit el llegendari tresor.

SOLANIO
Tant de bò haguessiu conquerit el que ell acaba de perdre!

PORCIA
Aquesta lletra porta horribles noves que roben el color de les
galtes de Bassanio; la mort d'un car amic, séns dubte! Sinó,
quina altra cosa al món podría desfigurar fins a tal punt la
fesomia d'un home coratjós? Oh! Y com més va, pitjor? Bassanio,
permeteume, jo sóc una meitat del vostre esser y la meva gran
part haig de tenir en lo que eix paper us porta.

BASSANIO
Oh, dolça Porcia! Hi ha aquí algunes paraules de les més
desoladores que mai hagin ennegrit el paper. Dòna encisera, quan
per primera volta us fiu conèixer el meu amor, francament us vaig
dir que tota ma riquesa en mes venes circulava, que cavaller jo
era. La veritat vaig dirvos aleshores, y ab tot, dòna estimada,
heu de veure com no donant cap preu a ma fortuna, encara me
realçava massa. Al dirvos que ma riquesa y no res era tot hu,
havia de dirvos que era menys que res, ja que pera procurarme
medis, m'he convertit en deudor d'un amic meu y an ell l'he fet
deudor de son pitjor enemic. El paper d'aquesta lletra, senyora,
es com el cos del meu amic: cada paraula es una ferida oberta per
aon s'escola la vida. Però es ben veritat, Solanio? Han fallat
totes ses empreses? Cap n'hi ha hagut de venturosa? De Trípoli,
de Mèxic, d'Anglaterra, de Lisboa, de Berbería, de les Indies, ni
un sol vaixell s'ha lliurat de topar ab les roques, perdició dels
marxants?

SOLANIO
Ni un sol, missenyor! Y després, es provable que per més que
Antoni obtingui el diner que cal pera pagar el deute, el juheu no
vulgui aceptarlo. Jo no he vist mai un esser ab forma humana
llençarse ab tanta feresa a la perdició d'un home. Del matí al
vespre està implorant al dux y vol remoure a son favor les
llibertats de l'Estat si no se li fa justicia. Han provat de
persuadirlo vint marxants, el mateix dux y els nobles de més alta
alcurnia, més ningú el treu de les seves rabioses raons: manca de
paraula, justicia, compromís firmat!

JÈSSICA
Quan jo ab ell era encara, li vaig sentir jurar davant Túbal y
Chus, de sa mateixa tribu, que més s'estimaria tenir la carn
d'Antoni, que vint voltes doblada, la soma que li deu; y jo sé,
missenyor, que si acàs no s'hi oposen l'autoritat, el poder y la
llei, malament anirà la cosa pel pobre Antoni.

PORCIA, (a Bassanio)
Y es vostre car amic, qui es troba en aquest trànsit?

BASSANIO
Mon amic més volgut, l'home més bò, i el cor més prompte, el més
incansable en els favors, un home en qui brilla l'antic honor
romà més que en cap altre dels que a Italia respiren.

PORCIA
Quina quantitat li deu al juheu?

BASSANIO
Tres mil ducats.

PORCIA
Què! No més això? Doneunhi sis mil y esqueixeu la lletra; dobleu
y tripliqueu els sis mil abans que'l tal amic perdi un sol cabell
per culpa de Bassanio. Primer veniu ab mí a l'iglesia, doneume'l
nom d'esposa vostra, y desseguida us en aneu cap a Venecia, vers
l'amic; a mon costat, repòs no haurieu ab l'ànima intranquila.
Tindreu prou or pera pagar vint voltes aqueix deute y, quan pagat
ja sigui, porteu aquí vostre fidel amic. Nerissa, ma serventa, y
jo, entre tant, aquí viurem en casta viudetat. Anem, veniu, que
us toca empendre la marxa al mateix dia nupcial. Festegeu vostres
amics, feuloshi cara alegra; ja que tant car m'haureu costat
carament vull estimarvos. Però llegiume la lletra del vostre
amic.

BASSANIO, (llegint)
«Tendre Bassanio, s'han perdut tots mos vaixells; mos acreedors
esdevenen crudels; ma situació es molt apurada, ma lletra al
juheu perilla; y, ja que pagantla, a la força he de deixar de
viure, vull que sigui nul tot deute entre nosaltres dos, ab tal
que abans de morir us vegi; de totes maneres feu com us plagui;
si no es vostra amistat, no ha d'esser ma lletra la que us
decideixi a venir!»

PORCIA
Oh! mon amor, enllestiu prompte vostres assumptes y marxeu.

BASSANIO
Ja que'm doneu vostre permís, corro a apressarme; més, d'aquí a
la tornada, cap llit tindrà la culpa del meu retard, cap repòs
s'escorrerà entre vós y jo.

(Sen van tots)




XV

VENECIA

UN CARRER

(Entren Shilock, Salarino, Antoni y un Guarda)

SHYLOCK
Guarda, no li treieu pas l'ull de sobre... Que no sem parli de
compassió... Mireusel l'imbècil que deixava diners sense interès!
No li treieu pas l'ull de sobre, guarda.

ANTONI
No obstant, escóltam, bon Shylock.

SHYLOCK
Jo reclamo ma lletra: no insisteixis per ella, he jurat que ma
lletra me seria pagada. Tu m'has tractat de goç sense motiu;
doncs bé! ja que sóc un goç no't fihis de mos uials. El dux me
farà justicia. Molt m'extranya, guarda infidel, que hagis caigut
en la temptació de creurel y sortir ab ell de presó.

ANTONI
Te prego que m'escoltis.

SHYLOCK
Jo reclamo ma lletra, a tu no vull sentirte; jo reclamo ma
lletra, es inútil que parlis més. De mi no'n fareu un d'aquests
bonassanos d'ulls contrits, que dobleguen el cap, sospiren,
s'entendreixen y es corven a la voluntat dels cristians. No vull
que'm segueixis; no demano paraules, no vull més que ma lletra.

(Shylock sen va)

SOLANIO
Més ferotge mastí no s'ha vist mai entre homes.

ANTONI
Deixemlo; no el seguiré més ab pregs inútils. Atenta contra ma
vida, prou sé per quin motiu: sovint jo he salvat de ses
persecucions a molta gent qui ha vingut a implorarme; d'aquí ve
el séu odi.

SOLANIO
Estic segur que'l dux no aceptarà com vàlit el vostre compromís.

ANTONI
El dux no pot trencar el curs de la llei. No's poden desatendre
les garanties que'ls extrangers troben entre nosaltres a Venecia,
sense que la justicia de l'Estat resti compromesa als ulls dels
marxants de totes nacions que ab llur comerç fan l'esplendor de
la ciutat. Que vingui, doncs, lo que hagi de venir! Mes m'han
deixat tant extenuat aquestes pèrdues y angunies que ab prou
feines si tindré una lliura de carn pera satisfer demà a mon
sanguinari acreedor. Anem, guarda, en avant!... Déu vulgui que
Bassanio vingui a véurem pagar el séu deute y en pau tot lo del
món.

(Sen van)




XVI

BELMONT

EN EL PALAU DE PORCIA

(Entren Porcia, Nerissa, Llorenç, Jèssica y Baltasar)

LLORENÇ
Senyora, ho dic sens vacilar en presencia vostra: teniu una alta
y veritable idea de la divina amistat; ne doneu la més ferma
prova soportant com vós ho feu l'abscencia del vostre senyor. Més
si sabessiu a qui feu tal honor, a quin real cavaller presteu
ajuda, de quina abnegació es feta la seva amistat per monsenyor
vostre marit, estic segur que'l vostre desprendiment us
enorgulliria com mai cap altra bona acció ordinaria.

PORCIA
No m'he penedit mai d'haver fet bé, y no serà pas avui que
comensi. Entre companys qui viuen y passen el temps junts y
quines ànimes estant junyides igualment al llaç de l'amistat, deu
regnar una vera harmonia de temperaments, de gustos y maneres.
Això em fa creure que aquest Antoni, per esser l'amic de cor de
missenyor, deu assemblarse an ell. Essent així, m'ha costat ben
poc lliurar l'imatge de la meva vida del domini d'una infernal
crudeltat! Mes preng un tò que s'assembla massa al propri elogi;
deixem, doncs, això y parlem d'altra cosa. Llorenç, poso en
vostres mans la vetlla y direcció de casa meva, fins a la tornada
de missenyor. En quan a mí, vaig a cumplir la promesa feta
secretament al cel, de pregar y viure en contemplació, ab la sola
companyia de Nerissa, fins que son marit y missenyor tornin. A
dos llegües d'aquí hi ha un monestir, y allí estarem recloses. Jo
us demano que acepteu una càrrega que la meva amistat y les
circunstancies del moment us imposen.

LLORENÇ
Senyora, gustosament cumpliré ab totes les vostres acertades
ordres.

PORCIA
Tot mon servei ja sab els meus intents: a vós y a Jèssica us
obehiran com al senyor Bassanio y a mí mateixa. Conserveuvos bé,
doncs; fins a més veure!

LLORENÇ
Suaus pensaments y hores de ditxa us acompanyin!

JÈSSICA
A Vostra Mércè desitjo, totes les joies del cor!

PORCIA
Pel vostre desig, gracies! jo ab goig us el retorno. Adéu,
Jèssica! (Sen van Jèssica y Llorenç) Ara, a tu, Baltasar. Sempre
fidel y honrat t'he vist: veuret igual avui espero! Pren eixa
lletra y fes tots els esforços humans pera esser depressa a
Pàdua; pósala a les propries mans del meu cosí el doctor
Bellario. Després, pren ab gran cura els papers y els habits que
ell te dònarà, y, sobre tot, ab la pressa més gran del món,
pòrtals a on cala el llahut públic que fa la via de Venecia. No
perdis temps en paraules, marxa; jo seré allà primer que tu.

BALTASAR
Me n'hi vaig, senyora, ab tota la llestesa possible.

(Sen va)

PORCIA
Nerissa, acóstat. Porto entre mans una empresa que t'es
desconeguda. Veurem nostres marits més prompte de lo que ells se
pensen.

NERISSA
Y ells a nosaltres, que'ns veuran?

PORCIA
Sí, Nerissa, més talment habillades que'ns creurán provistes
d'allò que'ns manca. Apostem lo que vulguis que al veurens totes
dues engalanades com a dos jovincels, seré jo el cavaller més fí
dels dos y el que portarà de més bella faisó la daga. Veuràs com
sé estrafer l'aflautada veu que marca'l trànsit de l'adolescent a
l'home; com al nostre pas breu sé donarli força masculina, com
parlo de baralles ab l'aire fanfarró que'ls joves prenen, y com
sabré inventar dolces mentides! Quantes honorables dames hauran
caigut malaltes sospirant pel meu amor y llur vida hauré pres ab
ma duresa! Jo no podia pas complàureles a totes! Després vindrà'l
penediment y em sabrà greu, a la fi, d'haver causat sa mort. Jo
diré tant bé una vintena d'aquestes gracioses mentides que no
mancarà qui juri com fa més d'un any que he deixat les aules!...
Me ballen pel cap mil facecies de les que fan aquests arruixats
que ara'm convé imitar pel meu servei.

NERISSA
Ens pendran per homes?

PORCIA
Fuig! Quina pregunta si la sentís un alegre maliciós! Anem! Te
faré saber tot el meu plan una volta siguem en mon cotxe que'ns
espera defòra el parc. Apressemnos que avui ens toca fer vint
llegües.

(Sen van)




XVII

BELMONT

EN ELS JARDINS DE PORCIA

Entren Lancelot y Jèssica

LANCELOT
No hi ha dubte, no; perque mireu, dels pecats dels pares els
fills ne van geperuts; y es per això que jo tremolo per vós.
Sempre us he estat franc, que a no esser així no remouria en
vostre presencia aquest assumpte. Revestiuvos de coratge perque'm
sembla, en bona veritat, que esteu damnada. Sols resta una
esperança en vostre favor, y encara es una mena d'esperança
borda.

JÈSSICA
Dígam, si et plau, quina es aquesta esperança?

LANCELOT
En bona fe que sí; podeu confiar, en últim cas, que no heu estat
engendrada pel vostre pare y que no sóu la filla del juheu.

JÈSSICA
En efecte, aquesta sí que es una mena d'esperança borda. En
aquest cas, fóren els pecats de la meva mare els que caurien
sobre meu.

LANCELOT
Es cert, y per això jo temo que no sigueu damnada de pare y mare:
veieu com al fugir de Scila vostre pare, ensopego ab Caribde,
vostra mare. Vaja, que per tots dos costats esteu perduda.

JÈSSICA
El meu marit me salvarà, que m'ha fet cristiana.

LANCELOT
La veritat, això no el fa gens abonable; bé erem prou numerosos
els cristians; els justos que calien pera poder viure els uns
tranquilament vora dels altres. Aquesta empeltada de cristians
farà alsar el preu del porc: si tots n'hem de menjar, aviat ni
per un ull de la cara podrem gaudir d'una conna a la graella.

(Entra Llorenç)

JÈSSICA
Vaig a dir al meu marit aquestes paraules vostres, Lancelot; aquí
ve justament.

LLORENÇ
Me fareu tornar prompte gelós, Lancelot, si seguiu atraient la
meva dòna pels racers.

JÈSSICA
Ah! per nosaltres dos podeu estar tranquil, Llorenç que Lancelot
y jo no'ns avenim. M'ha dit ben clar que en el cel no hi ha
gracia pera mí, perque sóc filla d'un juheu, y gosa a dir que vós
sóu un home nefast a la Republica perque al convertir els juheus
en cristians, feu alsar el preu del porc.

LLORENÇ, (a Lancelot)
Més pla me sería a mi justificarme d'això davant de la Republica,
que a vós de l'arrodoniment de la negresa. Sóu vós qui heu
engreixat a la serventa moresca, Lancelot.

LANCELOT
Y es bò que guanyi en grossaria lo que pert en virtut. Això
demostra que la moresca no m'espanta.

LLORENÇ
Qualsevol beneit que se't presenti t'arma avui un jóc de
paraules! Me sembla que aviat serà el silenci el mellor encís de
l'esperit, y que sols els lloros tindran algun mèrit parlar. Vés,
estropell, entra a dir que's preparin pel dinar.

LANCELOT
Es per demés, senyor, tots tenen gana.

LLORENÇ
Bon Déu! estàs fet una estisora de les paraules! Dígalshi, doncs,
que preparin el dinar.

LANCELOT
També el dinar està preparat; el cobert haurieu de dir.

LLORENÇ
«Cobert» doncs, si així ho vols.

LANCELOT, (acotantse, el capell a la mà)
Oh, no; aquí, jo permaneixo descobert; sé quan us dec, senyor.

LLORENÇ
Un altre joc de paraules! Es què vols mostrarnos en aquest moment
tot el tresor de les teves gracies? Contesta planerament a mes
paraules senzilles. Vés dir a tos companys que posin el cobert a
taula, que comensin a servir y que nosaltres venim a dinar.

LANCELOT
Sí, senyor, servirem taula, y posarem el cobert dins del plat,
senyor; en quan a vós, senyor, vindreu a dinar quan així plagui a
vostre humor y fantasia!

(Sen va)

LLORENÇ
Visca'l bon seny! Y quina cua porten ses paraules! Aquest imbècil
ha allotjat tot un exèrcit de mots xirois en sa memoria; però
conec imbècils de més altura, que igualment que ell n'estan tots
armats, y que, per una paraula rara, estropellen el sentit comú.
Y el teu bon humor com va, Jèssica? Ja es hora que'm diguis el
teu parer, ma benaimada; què te'n sembla de l'esposa del senyor
Bassanio?

JÈSSICA
Sobrepassant tota llohança. Ja cal que'l senyor Bassanio visqui
sabiament, perque oferintli la seva esposa una tant gran
felicitat, trobarà les alegries del cel aquí a la terra y si no
les sab fruhir aquí baix, que no esperi pas retrobarles allà
dalt. Ah! si dos déus fessin an el cel una posta sobre la valúa
de dues dònes de la terra, y Porcia fos una d'elles, ja caldria
realsar de bell nou a l'altra, perque com Porcia no n'hi ha dues
en eix món tosc y pobre.

LLORENÇ
Tu tens en mí com a marit, lo que ella es com esposa.

JÈSSICA
Ja ho sembla! que sem pregunti a mí això.

LLORENÇ
Ja ho preguntaré més tard; primer anem a dinar.

JÈSSICA
Llorençó, dèixam alabarte ara que tinc gana.

LLORENÇ
No, fesme el favor, deixèm això y ho rependrem per sobre taula;
allí, dígam lo que vulguis, y ho digeriré tot alhora.

JÈSSICA
Molt bé, vull treureus la careta.

(Sen van)




XVIII

VENECIA

UNA SALA D'AUDIENCIA

(Entren El Dux, els Senadors, Antoni, Bassanio, Gracià, Salarino,
Solanio y d'altres.)

EL DUX
S'ha presentat, Antoni?

ANTONI
A les ordres de Vostra Mercè.

EL DUX
Apesarat estic per tu; has anat a raure ab un adversari de pedra,
ab un foll inhumà, un miserable, incapàs de sentir pietat y en
quin cor no hi arrela un brí de tendresa.

ANTONI
Sé que Vostra Mercè ha fet molts esforços pera apaibagar la seva
dura persecució, més com no minva el séu rigor y com no hi ha
medi legal per lliurarme dels atacs de la seva rencunia, jo oposo
la meva paciencia a la seva furia, y em revesteixo de tota la
calma del meu esperit per soportar la rabia y jou de la seva
ànima.

EL DUX
Que'l juheu se presenti davant del tribunal!

SOLANIO
A la porta s'espera; ara ve, mon senyor.

(Entra Shylock)

EL DUX
El pas obriu, que's posi davant nostre! Tothom creu, y jo també,
Shylock, que tu t'has volgut fingir pervers no més que fins a
l'hora del desenllàs, y que en aquell instant, donaràs proves
d'una indulgencia y pietat més extremades que ta crudeltat
aparenta. Se creu, doncs, que en lloc de reclamar la pena, o
sigui una lliura de carn d'aquest pobre marxant, no tant sols
renunciaràs a semblant desdita, sinó que corprès d'humana afecció
y tendresa, franc el faràs de mitja mota y ab cor apiadat
consideraràs quants desastres han caigut sobre d'ell, capassos
d'aterrar a un marxant de reis y de desvetllar la compassió en
els pits de bronzo, en els cors de marbre, a Turcs despiatats, a
Tartars ignorants de tota obligació d'afectuosa gentilesa. Tothom
aquí, espera una bona resposta, juheu.

SHYLOCK
Informada està Vostra Mercè de les meves intencions. Pel nostre
sant Sabath he fet jurament de no perdonar la desdita estipulada
en ma lletra. Si sem desatén, que'l mal recaigui sobre'ls vostres
privilegis y les llibertats de vostra ciutat! Me preguntareu
perque prefereixo una lliura de carnassa a tres mil ducats? An
això jo us respondré, solsament, que aquest es el meu gust. Que
no es una resposta? Suposeu que per casa meva corre una rata
que'm molesta y que a mi em plau donar dèu mil ducats pera ferla
emmatzinar!... Us convenç aquesta resposta? Hi ha qui no pot
sofrir que un porc respiri, altres que'n veient un gat ja's
desaforen, altres que no's poden retenir l'orina quan un sac de
gemecs els sona a l'orella; y així, la sensació, que es la
mestreça de la passió, la conduheix a mida de sos desigs o de ses
repulsions. Vetaquí, doncs, ma resposta: Així com no s'explica,
per cap raó fonamentada, perque a l'un l'esgarrifa'l crit del
porc, a l'altre'l gat inofensiu y casolà, a l'altre un sac de
gemecs que s'infla, y perque, tots obeint a una feblesa
inevitable, martiritzen an aquell que'ls ha martiritzat, jo,
igualment, per explicar la raó d'aquest crudel procès, no vull,
ni en puc donar cap altre, que l'antiga horror y conscient odi
que per Antoni sento... Aquesta resposta us acontenta?

BASSANIO
Home sense cor, no hi ha resposta que excusi la crudeltat ab
que't rabeges.

SHYLOCK
No estic obligat a plàuret ab la meva resposta.

BASSANIO
Maten tots els homes als sers a qui no estimen?

SHYLOCK
S'odía a un ser que mort no se'l vulgui?

BASSANIO
No tot agravi engendra fatalment l'odi.

SHYLOCK
Què! Te plauria sentir dues voltes el fibló d'una serp?

ANTONI
Recordeuvos, creieume, que discutiu ab el juheu. Tant valdria
encaminarvos a la platja y dir a la grossa mar que abaixés sa
natural alsaria; preguntar al llop perque fa belar l'ovella en
cerca de son anyell; voler obligar al pins de la montanya a no
cimbrejar llurs altes copes y a no brunzir quan pels oratges del
cel són agitades; tant us valdria empendre la més dura tasca, com
provar (doncs res hi ha més dur) d'entendrir aquest cor juheu.
Així demano que no se li ofereixi res més, que no's provi cap més
medi. Fòra aplaçaments! Acabin les argucies! Vinga a mí ma
sentencia, y al juheu sa requesta!

BASSANIO
Te dóno sis mil ducats en lloc dels teus tres mil.

SHYLOCK
Si cada hu d'aquests sis mil fos partit en sis y si cada part fos
un ducat, jo tampoc te'ls voldria; vull ma lletra y fòra.

EL DUX
Com pots esperar misericordia si tu no'n mostres gens?

SHYLOCK
Quin judici he de tèmer si no manco a la llei? Teniu vosaltres,
en vostres cases, gran nombre d'esclaus a qui feu treballar lo
mateix que a vostres goços, per la sola raó que'ls heu comprat...
Vindré jo y us diré: _Proclameulos lliures! Caseulos ab els
vostres fills! Per què'ls feu suar al pes de les càrregues?
Doneulos llits tant flonjos com els vostres! Menjars fins com els
vostres afalaguin llurs paladars!_ Y vosaltres me respondreu:
_Aquests esclaus són nostres..._ Doncs, bé, jo responc igual: la
lliura de carn que d'ell reclamo, prou cara l'he pagada; es meva,
y la vull. Si no me la doneu, ai de vostres lleis! Els decrets de
Venecia perden tota força! Demano justicia; l'obtindré? Responeu.

EL DUX
El meu poder me permet disoldre'l tribunal a no esser que
Bellario, sabi doctor que he enviat a cercar pera determinar
aquest cas, arribi avui mateix.

SALARINO
Missenyor, a fòra hi ha un missatger, recent arribat de Pàdua ab
una lletra del doctor.

EL DUX
Que's porti eixa lletra! Que vingui el missatger!

BASSANIO
Asserènat, Antoni! Vaja, amic meu! més coratge! Tindrà'l juheu ma
carn, ma sang, mos ossos, tot, abans que per mí s'escoli una gota
de ta sang.

ANTONI
Jo sóc l'ovella apestada del remat, la que cal matar. La fruita
més madura es la que més aviat cau a terra; deixeume caure. Lo
mellor que fareu, Bassanio, es viure per dictar el meu epitafi.

(Entra Nerissa disfressada d'escribà)

EL DUX
Veniu de Pàdua, de part de Bellario?

NERISSA
Sí, missenyor, Bellario envia'l séu salut a Vostra Mercè.

(Dóna una lletra al Dux)

BASSANIO
Per què tant vivament esmoles eixa fulla?

SHYLOCK
Per tallar lo que'm pertoca d'aqueix fallit.

GRACIÀ
No en el cuiro, sinó en el teu cor esmoles la teva arma, aspriu
juheu! Oh, no; no hi ha cap metall, ni la mateixa destral del
butxí, que sigui més tallanta que ta rencunia d'acer! Es que cap
preg no't pot commoure?

SHYLOCK
Cap que tu puguis imaginar.

GRACIÀ
Oh! dampnat siguis, inexorable cà! Mala justicia que't deix
viure! Tu em poses en perill de ferme perdre la fe y creure com
Pitàgores que les ànimes de les besties passen al cos de l'home.
Ton esperit ferésteg dava vida a un llop que fou penjat, per
haver degollat un home; y aquella ànima ferotge despresa de la
bestia s'allotjà dins teu quan eres en el ventre de ta heretja
mare! Tos apetits són els d'un llop, sanguinaris, famolencs y
furiosos.

SHYLOCK
Mentres ab tes injuries no'm raspis la firma d'aquesta lletra, no
danyaràs més que tos pulmons cridant tant fort. Referma el teu
esperit, bon jove, sinó rebrà una sotregada mortal... Aquí
justicia espero.

EL DUX
Aquesta lletra de Bellario recomana un jove y sabi doctor a
l'Audiencia. Aon se troba?

NERISSA
S'espera molt aprop d'aquí, per saber si vós el voleu admetre.

EL DUX
Ab tota l'ànima. Que tres o quatre de vosaltres surtin y un
acompanyament de gentilesa li improvisin! Tot esperant, el
Tribunal escoltarà la lletra de Bellario.

L'ESCRIBÀ, (llegint)
«Sàpiga Vostra Mercè, que la seva lletra m'ha trobat molt malalt;
però en el mateix instant que son missatger arribava, jo rebía
l'agradable visita d'un jove doctor de Roma que s'anomena
Baltasar. L'he informat de la causa pendenta entre el juheu y el
marxant Antoni. Hem fullejat abdós molts llibres. Ell us porta la
meva opinió; us la mostrarà refinada per sa propria ciencia, tant
extensa, que jo em quedaria curt al lloharla; y obeint a mos
precs, ell satisfarà en lloc meu les intencions de Vostra Mercè.
Que'ls anys que li manquen no el deixin mancat de la vostra alta
estima; no, per favor, car mai s'ha vist en un cos tant jove una
tant madura testa. Jo el deixo a vostre amable atenció, ben segur
de que la prova ha de sobrepujar a mes llohances.»

EL DUX
Sentiu lo que escriu el sabi Bellario; y suposo que aquest es el
doctor qui ve. (Entra Porcia, en habit de doctor juris) Doneume
vostra mà. Veniu de part del vell Bellario?

PORCIA
Sí, missenyor.

EL DUX
Són ben vingut aquí. Preneu el vostre lloc. Esteu informat del
cas ara present davant del Tribunal?

PORCIA
Conec a fons la causa. Quin es aquí el marxant, y quin es el
juheu?

EL DUX
Antoni, y vós també, vell Shylock, acosteuvos els dos.

PORCIA
Es Shylock vostre nom?

SHYLOCK
Shylock m'anomeno.

PORCIA
Intenteu un procès de ben extranya natura; mes haventvos colocat
de ple dins del nostre dret, les lleis de Venecia no poden
oposarse a la vostra demanda. (A Antoni) Sóu vós el sotmès a sos
rigors, no es cert?

ANTONI
Sí, segons ell.

PORCIA
Reconeixeu com vostra la lletra?

ANTONI
La regonec.

PORCIA
Doncs cal que'l juheu tingui clemencia.

SHYLOCK
En virtut de quin manament, si us plau?

PORCIA
No es cosa que's comandi la clemencia. Del cel devalla, com una
pluja suau, damunt del lloc aont impera; bàlsam de virtut doble
que fa bé a qui el prodiga y al socorregut. Es la força de les
forces. An els monarques, desde llur sitial, els escau mellor que
la corona. Llur ceptre representa la força del poder temporal, es
l'atribut de majestat y de temença del qual emanan el respecte y
terror que els reis inspiren. Més la clemencia plana per damunt
l'autoritat del ceptre; son sitial està en el cor dels reis, es
l'atribut del mateix Déu; y el poder terrenal que més a Déu
s'acosta es el que sab atemperar la justicia ab la clemencia. Per
lo tant, juheu, ab tot y apoiarte en la raó de la justicia,
considera lo següent: que ab l'estricte justicia cap de nosaltres
se salvaría. Demanem clemencia ab la pregaria y es la pregaria
qui ens condueix a tots a esser clements. Tot quan acabo de dir
es pera ablanir la justicia de la teva causa; si tu persisteixes,
el recte tribunal de Venecia no té més a fer que pronunciar sa
sentencia contra aquest marxant.

SHYLOCK
Que'ls meus actes recaiguin sobre el meu cap! Jo reclamo la llei,
la pena y la desdita en ma lletra estipulada.

PORCIA
Es que ell no està en disposició de tornarvos el diner?

BASSANIO
Sí, a fe. Jo li ofereixo davant del Tribunal; fins li doblo la
soma. Si això no es prou, jo em comprometré a pagarla dèu voltes,
donant com penyora mes mans, mon cap, mon cos. Si encara es poc
això, ben palesa es la mostra de que la maldat vol aterrar a
l'ignocencia. Jo us ho prego, per una volta trepitgeu la llei ab
la vostra autoritat. Davant de la gran justicia, cometeu una
injusticia lleu, y dompteu el crudel monstre de sa feresa.

PORCIA
Això no té d'esser: cap poder hi ha a Venecia que pugui trencar
un decret fixat. Constaria això com un precedent, y ab aquest
exemple, no pocs abusos trastornarien l'Estat. Això no pot esser.

SHYLOCK
Aquest jutge que ens ha arribat es un Daniel! Oh! sí, un Daniel!
No sabs, jove y sabi jutge, com t'honoro!

PORCIA
Ensenyeume la lletra, si us plau.

SHYLOCK
Teniula, reverendíssim doctor; teniula.

PORCIA
Shylock, aquí se t'ofereix triplicat ton diner.

SHYLOCK
Hi ha un jurament! Un jurament! Un jurament que jo he fet al cel!
Tacaria mon ànima ab un perjur? No, ni per tot Venecia.

PORCIA.
Doncs, siga! El venciment ha caigut; y legalment, ab eix paper,
el juheu pot reclamar una lliura de carn, que ell mateix deu
tallar de vora'l cor del marxant... Tingues clemencia; pren tres
cops ton diner y dígam que esqueixi la lletra.

SHYLOCK
Quan se m'hagi pagat conforme ab lo que ella dicta! Se veu que
sóu un jutge recte; coneixeu bé la llei; heu exposat netament el
cas: jo us encarrego, en nom de la llei que vós dignament
sosteniu, de procedir al judici. Us juro, per la meva ànima, que
cap paraula d'home pot ferme vacilar. Ma lletra es ma força.

ANTONI
Demano al Tribunal que dicti prompte el séu judici.

PORCIA
Sabeulo, doncs! (A Antoni) Oferir vostre pit a la seva arma.

SHYLOCK
Oh, noble jutge! Oh, excelent jove!

PORCIA
Doncs el comentari y esperit de la llei, en res s'oposen a la
pena estipulada clarament en aquesta lletra.

SHYLOCK
Es molt veritat! Oh, sabi jutge equitatiu! Quan més vell ets de
lo que sembles?

PORCIA, (a Antoni)
Mostreu el vostre pit nuu.

SHYLOCK
Cert, son pit; així ho diu la lletra. No es veritat, noble jutge?
Vora mateix del cor, són aquestes les mateixes paraules.

PORCIA
Exactes. Hi ha aquí una balança pera pesar la carn?

SHYLOCK
Jo en tinc una a punt.

PORCIA
Tingueu també un cirurgià, pagat per vós, Shylock, a fi d'embenar
la ferida per que ell no perdi sang fins a morir.

SHYLOCK
Això està especificat en la lletra?

PORCIA
No hi consta això, però què hi fa? Bò seria que ho fessiu per
caritat.

SHYLOCK
Trobo que no cal; no ho diu pas la lletra.

PORCIA, (a Antoni)
A veure, marxant, teniu quelcom pera dir?

ANTONI
Poca cosa. Estic dispost y armat perfectament. Doneume vostre mà,
Bassanio; adéu! No us entristiu, si per vós me veig reduit a tal
extrem, car la fortuna se mostra en aquest cas més indulgenta que
de costum. Ella força quasi sempre al desgraciat a viure més que
sa opulencia y a contemplar ab ulls llànguits y front arrugat
tota una època de pobresa; a mí m'escursa els dies penosament
llargs d'una semblant miseria. Encomaneume a vostra noble esposa:
conteuli, ab tots els accidents, la fi d'Antoni; dieuli lo molt
que us estimava; feu justicia al mort. Y quan li hagi estat
contada l'historia, que digui ella si no es veritat que Bassanio
ha tingut un amic! No us penediu d'haverlo perdut aquest amic,
que ell no's penedeix pas de pagar vostre deute. Espero tant sols
que'l juheu talli prou profondament, y a satisferlo vaig
desseguida ab tot el meu cor.

BASSANIO
Antoni, estic casat ab una dòna a qui vull tant com a ma propria
vida; però, ma vida mateixa, ma esposa, el món enter, no són pera
mi de més valúa que la teva existencia: estic dispost a perdreuho
tot, sí, a sacrificarho tot an aqueix monstre pera salvarte.

PORCIA
Poc agraida se us deuria mostrar vostra esposa, si us sentia fer
una semblanta oferta.

GRACIÀ
Jo us juro que estimo a la meva esposa; doncs bé, al cel la
voldria si pogués influir a que algun sant apaibagués aquest
juheu ferotge.

NERISSA
Feu bé de dirho lluny de sa presencia, altrament aquest desig
torbaria la pau de casa vostra.

SHYLOCK, (apart)
Quins marits, els cristians! Jo ting una filla; que Déu li dóni
per espòs un descendent de Barrabàs primer que un cristià. (En
veu alta, a Porcia) Malgastem el temps. Us prego que procediu a
la sentencia.

PORCIA
Tens dret a una lliura de carn d'aquest marxant. El Tribunal te
l'adjudica y la llei te la dóna.

SHYLOCK
Oh, jutge ponderat!

PORCIA
Y deus tallarla de son pit; la llei ho permet y el Tribunal ho
concedeix.

SHYLOCK
Oh, el sapient jutge! D'això en dic una sentencia! Vaja!
prepareuvos.

PORCIA
Atúrat un poc. No acaba tot aquí. Aquesta lletra no't dóna ni una
sola gota de sang. Els termes fidels són: _una lliura de carn._
Pren, doncs, lo que't pertoca, pren ta lliura de carn; més, si
tallantla, verses una sola gota de sang cristiana, tes terres y
tos bens, conforme a les lleis de Venecia, són confiscats a favor
de l'Estat venecià.

GRACIÀ
Oh, jutge ponderat! No sents, juheu?... Oh, el sapient jutge!

SHYLOCK
Això consta en la llei?

PORCIA
Tu mateix pots veure el text. Ja que tant reclames justicia,
justicia tindràs, pots estarne segur, y més de la que desitges.

GRACIÀ
Oh, el sapient jutge! Fíxathi bé, juheu!... Oh, el sapient jutge!

SHYLOCK
Així acepto l'oferta... Pagueume tres cops la lletra y en pau el
cristià!

BASSANIO
Aquí tens el diner.

PORCIA
Poc a poc! Tindrà el juheu plena justicia... Poc a poc!... Ningú
ens apressa! No fugirem de l'esperit de la lletra.

GRACIÀ
Oh, juheu! Quin jutge tant ponderat! Quin sapient jutge!

PORCIA
Prepàrat, doncs, a tallar la carn. No versis sang; no'n tallis
poc ni massa, sinó ben justa una lliura de carn. Si en talles més
o menys de la lliura justa, si aumentes o disminueixes el pes
convingut, encara que no més sigui de la vintèssima part d'un sol
trist gra, si la balança cau sols un cabell de l'un costat,
moriràs y seran confiscats tots els teus bens.

GRACIÀ
Oh, un segon Daniel! Un Daniel, juheu! Ara sí que't ting,
heretge.

PORCIA
Què esperes, juheu? Pren lo que't toca.

SHYLOCK
Doneume la mota y deixeu que me'n vagi.

BASSANIO
A punt la ting; prentla.

PORCIA
L'ha refusada en plena Audiencia. No tindrà més que lo que en
recte justicia li pertoca.

GRACIÀ
Un Daniel, ho repeteixo! un segon Daniel! Gracies, juheu, per
haverme fet de consueta d'eixos mots.

SHYLOCK
Què! Ni la trista mota em dareu?

PORCIA
Tindràs tant sols l'estipulada desdita. Prentla a tos danys y
perills, juheu.

SHYLOCK
Que la cobri el diable, en aquest cas! No m'aturo més temps a
discutir.

PORCIA
Espérat, juheu. La justicia no't deixa encara lliure: En les
lleis de Venecia consta que, si s'arriba a provar que un
extranger, directa o indirectament, atenta a la vida d'un
ciutadà, la persona menaçada s'incauta de la meitat dels bens del
ofensor; l'altra meitat passa a la caixa especial de l'Estat y la
vida del culpable resta a la mercè del Dux que'n disposarà a son
albir. Per lo tant, jo dic que tu't trobes en el cas previst, car
es de pura evidencia que indirecta y fins directament has atentat
a la propria vida del qui ara es defensa, y t'has atret la pena
fa poc dita. Flecta, doncs, els genolls y implora la gracia del
Dux.

GRACIÀ
Demana permís pera anar a penjarte. Més si els teus bens passen a
l'Estat, ni diners tindràs pera comprar una corda; caldrà, doncs,
que l'Estat te pengi a costa seva.

EL DUX
Pera que vegis quan difereix el teu sentir del nostre, te perdono
la vida abans de demanarmho. L'una meitat dels teus bens es pera
Antoni, l'altra passa a l'Estat; més el teu penediment pot
alleugerir la confiscació fins a una senzilla esmena.

PORCIA
De part de l'Estat, bé; no, de la part d'Antoni.

SHYLOCK
Fòra! preneu ma vida y tot, no'm perdoneu de res. Me deixeu sense
casa si us emporteu el séu sostén; me lleveu la vida prenentme
els medis de viure.

PORCIA
Quina mercè li acorda la vostra pietat, Antoni?

GRACIÀ
La mercè d'una forca, res més, en nom de Déu!

ANTONI
Que Missenyor, el Dux y tot el Tribunal se serveixin deixarli,
neta de tot recàrrec, la meitat dels séus bens. L'altra meitat
que me la deixi a mi a interès, y quan ell mori, jo consento en
restituirla al jove cavaller que no fa molt se li emportà la
filla. Imposo dues condicions an aquesta gracia: la primera, es
que's faci cristià al moment; la segona, es que, per acta extesa
davant del Tribunal, faci donació a son gendre Llorenç y a la
seva filla de tot quan al morir posseheixi.

EL DUX
Això farà, o jo li revoco la gracia que acabo d'otorgarli.

PORCIA
Hi consens tu, juheu? Què dius?

SHYLOCK
Hi consento.

PORCIA
Escribà, exteneu l'acta de donació.

SHYLOCK
Per favor, deixeume anarmen d'aquí; no'm trobo gens bé. Envieume
l'acta y la firmaré.

EL DUX
Vesten, més no deixis de firmarla.

GRACIÀ
Dos padrins tindràs a ton bateig. Ah! si jo hagués estat jutge,
prou n'hauries tingut una dotzena y que t'haurien acompanyat, no
a les fonts babtismals, sinó a la forca.

(Shylock sen va)

EL DUX, (a Porcia)
Us prego ab tota l'ànima, senyor, que vingueu a dinar a casa
meva.

PORCIA
Jo prego humilment a Vostra Mercè que em dispensi: cal que
retorni aquesta nit a Padua, y he d'empendre la marxa desseguida.

EL DUX
Me sab molt greu que'la manca de lleure us esclavitzi. Antoni,
retribuhiu com cal eix cavaller, car, al meu parer, li deveu
moltissim.

(El Dux, els Magnifics senadors y llur seguici, desapareixen)

BASSANIO, (a Porcia)
Digníssim cavaller, gracies al saber vostre, mon amic y jo ens
hem lliurat d'una pena crudel... Acepteu com honoraris els tres
mil ducats que's destinaven al juheu; gustosament us els oferim
pel vostre grat servei.

ANTONI
Y us devem, per sempre més, el nostre afecte y el nostre més
franc desprendiment.

PORCIA
Ben pagat es qui content resta. Jo estic content d'havervos
deslliurat y per lo tant per ben pagat me dóno. Mai mon ànima ha
estat més mercenaria que avui. Us demano tant sols que em
regoneixeu al trobarnos; bon dia tingueu y prenc comiat de
vosaltres.

BASSANIO
Car senyor meu, no m'es possible deixarvos sense insistir.
Acepteu un record de nosaltres; ja que no com salari, acepteulo
com tribut. Dues coses m'heu de concedir; si us plau: la primera
es que no'm refuseu; que em perdoneu, la segona.

PORCIA
Tant me forceu que us obeheixo. (A Antoni) Doneume els vostres
guants, y els portaré en memoria vostra. (A Bassanio) Per
l'afecció que em demostreu, aquesta anell aceptaré... no retireu,
no, vostra mà, que no us pendré res més; vostra amistat això em
refusa?

BASSANIO
Aquesta anell, oh, bon senyor? Si no val res aquesta anell!
Vergonya sentiria de donarvos tal cosa.

PORCIA
No vull res més que això; y ara, veieu? ja es una fantasia meva.

BASSANIO
Te una importancia pera mí que sobrepassa sa valúa. Jo faré fer
una proclama en cerca de la més preciosa tombaga de Venecia y us
l'oferiré; mes perdoneume, aquesta no puc.

PORCIA
Ja veig, senyor, que sóu lliberal... al oferir. Vós m'heu
ensenyat de cop a demanar y ara me sembla molt bé, que em voleu
ensenyar com s'ha de respondre al qui demana.

BASSANIO
Oh, senyor, aquesta anell me fou donada per ma esposa; y quan en
mon dit la posava ella mateixa, me feu jurar que mai devia
vèndrerla, donarla ni pèrdrela.

PORCIA
Aquesta excusa estalvia molts presents als homes. La vostra
esposa, al saber quant jo me la mereixo aquesta anell, hauria
d'esser folla per guardarvos rencunia eterna d'havermela donada.
Està bé. Que la pau us acompanyi!

(Porcia y Nerissa sen van)

ANTONI
Doneuli, mon Bassanio, la tombaga. A les recomanacions de la
vostra esposa poseuhi el contrapès dels seus servéis y de
l'amistat meva!

BASSANIO
Vés, corre, Gracià, y aconsegueixlo; dónali l'anell, y, si pots,
feslo venir a casa d'Antoni. Corre, fes via.

(Gracià sen va)

Anem tranquilament a casa vostra. Demà, de bon matí, volarem tots
dos cap a Belmont. Veniu, Antoni.




XIX

VENECIA

UN CARRER

(Entren Porcia y Nerissa)

PORCIA
Entérat de la casa del juheu, preséntali aquesta acta, y obligal
a firmar. Aquesta nit emprenem la marxa y arribarem un dia primer
que els nostres marits a casa. Aquesta acta serà la benvinguda
que a Llorenç donarem.

(Entra Gracià)

GRACIÀ
Gentil senyor, gracies a Déu que us trobo: missenyor Bassanio,
havent reflexionat bé, us envia aquesta anell y solicita la
vostra companyia a dinar.

PORCIA
Es del tot impossible. En quant a la tombaga, l'acepto vivament
agrait; feuli constar, us ho prego. Ah! y us prego també que
ensenyeu a mon jove escribà la casa del vell juheu.

GRACIÀ
De molt bona gana.

NERISSA, (a Porcia)
Voldria dirvos una paraula, senyor. (En veu baixa) Vaig a veure
si a mon marit li faig donar l'anell que em va jurar guardar
sempre.

PORCIA
Te la donarà, jo en responc. Ab llur antiga paraula d'honor
voldran sostenir que era a uns homes a qui han fet present de
nostres tombagues; però nosaltres, jurant més fort que ells, els
sostindrem lo contrari. Vés y aprèssat; ja sabs aon t'espero.

NERISSA, (a Gracià)
Vaja, car senyor meu, voleu mostrarme aquesta casa?




XX

BELMONT

EN EL PARC. AVINGUDA QUE CONDUEIX AL PALAU DE PORCIA

(Entren Llorenç y Jèssica)

LLORENÇ
Com resplandeix la lluna! En una nit com la d'avui, mentres el
ventijol lleuger besava dolçament els arbres, que no remorejaven;
en una nit com la d'avui, Troylus degué enfilarse en els murs de
Troia y exhalar la seva ànima vers les tendes gregues aon
reposava Crèssida!

JÈSSICA
En una nit com la d'avui, Tisbe, desvetllant ab passos tremolosos
la rosada, vegé l'ombra del lleò primer que la mateixa bestia, y
fugí esfarehída.

LLORENÇ
En una nit com la d'avui, Dido, ab una branca de sàlzer a la mà,
s'estava dreta en la deserta platja y ab senyes pregava a son
benamat de retornar a Cartago.

JÈSSICA
En una nit com la d'avui, cullía Medea les herbes encantades que
rejoveniren el vell Eson.

LLORENÇ
En una nit com la d'avui, Jèssica s'envolà de casa l'opulent
juheu y ab un amant gentil fugí de Venecia fins a Belmont.

JÈSSICA
Y en una nit com la d'avui, prometía el jove Llorenç aimarla
molt, y li robava l'ànima ab mil juraments tots ells mentida!

LLORENÇ
Y en una nit com la d'avui, Jèssica, la bonica, com una
capritxosa, calumniava al séu amant que li sabía perdonar.

JÈSSICA
Tota la nit us sostindria la contra, si no vingués ningú. Però,
escolteu! Sento els passos d'un home.

(Entra Esteve)

LLORENÇ
Qui tant depressa avança, en el silenci de la nit?

ESTEVE
Un amic.

LLORENÇ
Un amic! Quin amic? Voleu dirme vostre nom, si us plau, mon amic?

ESTEVE
Esteve es el meu nom, y us porto la nova que abans d'apuntar el
dia tindrem la mestreça aquí a Belmont; camina ja per aquesta
encontrada, flectant el genoll davant de les santes creus y
pregant per la felicitat del séu matrimoni.

LLORENÇ
Qui ve més ab ella?

ESTEVE
Un sant ermità y la seva acompanyanta; ningú més. Us prego que em
dieu si el meu amo ha retornat.

LLORENÇ
Encara no. No hem tingut noves d'ell. Jèssica, anem, si us plau,
preparemnos pera rebre ab alguna cerimonia la mestreça de la
finca.

(Entra Lancelot y crida)

LANCELOT
Sol, la! Sol, la! Hop! Hei Hop! Sol, la! Sol, la!

LLORENÇ
Qui crida?

LANCELOT
Sol, la! Heu vist a mestre Llorenç y a la senyora Llorenç? Sol,
la! Hei!

LLORENÇ
Déixat d'heis, company! Som aquí.

LANCELOT
Hei? Aont? Aon?

LLORENÇ
Aquí.

LANCELOT
Aquí, doncs. Digueulos que ha arribat un correu de la part del
meu amo ab el corn ple de bones noves. Abans d'apuntar el dia
serà aqui.

(Sen va)

LLORENÇ
Anem, ma dolça aimia, a esperar llur arribada. Mes per què
anarsen a casa? No, no val la pena. Esteve, anuncieu vós mateix
al palau que vostra mestreça està apunt d'arribar y feu jugar
l'orquestra a l'aire lliure. (Esteve sen va) Dessobre eix banc
quan dolçament s'adorm el clar de lluna! Assentèmnoshi y que els
sons de la musica es filtrin en nostres orelles! La calma, el
silenci y la nit s'agermanen ab la pura harmonía. Asséntat,
Jèssica. Mira com la volta del cel arreu està puntejada d'esferes
d'or lluminoses. De tots aquests punts brillants que tu
contemples, no n'hi ha cap, fins el més petit, que en son
moviment no canti com un angel en eterna harmonía ab els
querubins d'ulls tendres. Semblanta harmonia regna en els
esperits immortals; mes tant que'ls cobreix eixa argila moridora
ab son groller vestit, no la podem percebre. (Entren els musics)
Comenceu! Ab un himne desvetlleu a Diana. Que'ls vostres més
dolços accents arribin a l'orella de vostra mestreça! Atraieula a
sa llar ab la musica.

(Musica)

JÈSSICA.
Mai me poso alegra quan sento una dolça harmonía.

LLORENÇ
Perque els sentits us resten tots absords. Observeu no més una
vacada feréstega y lliberta, una munió de poltres indomptables;
comencen a botre desenfrenadament y a bruelar y a renillar moguts
per la xardor de llur sang. Mes que sentin per etzar el toc d'una
trompeta, o que qualsevulla altra musica ressoni en ses orelles,
y els veureu de sobte deturarse tots, trasmudat llur ferotge
esguard en èxtassi encongit sota el suau encís de la musica.
Perxò els poetes han imaginat que Orfeu atreia els arbres, les
pedres y les ones, perque no hi ha cap esser tant bast, tant dur,
tant furiós, que per un instant la musica no'n atemperi sa
natura. L'home que en si no porta musica y que els sons
harmoniosos no el commouhen, es proprici a furts, enganys y
traidoríes. Els impulsos de la seva ànima són tristos com la nit
y ses afeccions negres com el Tartar. No't fiis d'un tal home!...
La musica escoltem.

(Entren Porcia y Nerissa y permaneixein allunyades)

PORCIA
Aquesta llum que's veu, crema en la meva sala. Quan lluny sa
claror envia eixa petita flama! Així una bona acció brilla entre
gent dolenta.

NERISSA
Quan la lluna brillava, no vèiam el llum.

PORCIA.
Tal com la més alta gloria ofega a la més petita. Brilla un
ministre igual que un rei, avans que'l rei se deixa veure, y
aleshores tot son prestigi se fon com un xaragall dels camps en
l'immensitat dels mars... Una musica! Escolta!

NERISSA.
Es la vostra, senyora, la de la casa.

PORCIA.
Ara ho veig, sols en son lloc les coses son perfectes; me sembla
molt més harmoniosa que de dia.

NERISSA.
Es el silenci, qui li dóna aqueix encís, senyora.

PORCIA
Pel qui no hi posa esment, canta el corb tant bé com l'alosa, y
crec que si el rossinyol cantava de dia, mentres les oques
quaquegen, no tindría pas més fama de bon cantaire que'l reietó.
Quantes coses no obtenen sinó a son degut temps el complement de
la perfecció y de la llohança! Oh, silenci! La lluna dorm ab
Endymió, y no vol esser desvetllada!

(Calla la musica)

LLORENÇ
Es la veu de Porcia, si no m'erro molt.

PORCIA
Me coneix, com el cego coneix al cucut, pel sò lleig de la veu.

LLORENÇ
Senyora, sigueu la benvinguda a casa vostra.

PORCIA
Venim de pregar per la bona fortuna de nostres marits que creiem
haver favorescut ab la nostra intercessió. No han retornat?

LLORENÇ
Encara no, senyora; mes fa poc s'ha presentat un correu anunciant
llur pròxima arribada.

PORCIA
Entra a casa, Nerissa. Dóna l'ordre a mon servei de no fer cap
demostració sobre la nostra abscencia. No en digueu res, Llorenç;
ni vós, Jèssica.

(Se senten sonar trompetes)

LLORENÇ
Vostre marit no es lluny; aquestes són les trompetes de sos
heralds. No som garlaires, senyora; no temeu res.

(Entren Bassanio, Antoni, Gracià y llur seguici)

BASSANIO
Se'ns faria de jorn a la mateixa hora que als antípodes, si vós
apareguessiu sempre que el sol ens deixa.

PORCIA
La brillantor desitjo de la llum, sense tenir la seva lleugeresa!
Una dòna lleugera es la ruína del marit; que mai la meva
lleugeresa pugui aterrar a Bassanio! Deixem lo demés a la mà de
Dèu!... Sigueu el benvingut a casa vostra, senyor meu.

BASSANIO
Gracies, senyora. Sigueu gentil ab mon amic; aquest es Antoni,
aquest es l'home de qui sóc infinitament deudor.

PORCIA
En efecte, li deveu tota mena de generositats; ell per vós n'ha
tingut de ben grosses.

ANTONI
Cap que no m'hagi estat perfectament pagada.

PORCIA, (a Antoni)
Senyor, sóu molt benvingut a casa nostra. Cal provarvosho d'altra
manera que en paraules; perxò no allargo els compliments verbals.

(Gracià y Nerissa parlen vivament)

GRACIÀ
Us juro, per aquesta lluna que ara brilla, que em culpeu sense
raó. Per ma fe, l'he donada al escribà del jutge. Voldria que'l
possehidor sigués eunuc ja que el fet us causa tanta pena, amor
meu.

PORCIA
Una baralla? Ah, tant prompte! De què's tracta?

GRACIÀ
D'una anell d'or, d'una trista tombaga que ella va donarme, ab
una divisa que, adressantse a tothom com els versos del daguer
sobre les dagues, deia: _Aimeume i no'm deixeu._

NERISSA
Y què veniu ara a parlar de divisa o de valúa? Quan us la vaig
donar, me juràreu que la portarieu fins a l'hora de la mort y que
ni la tomba us separaria d'ella. Si per mí no, al menys per tant
patètics juraments, havieu de tenir més cura en conservarla! Que
l'heu donada a l'escribà del jutge!... Ah! jo estic segura que
aquest escribà no tindrà mai pèl a la barba.

GRACIÀ
Sí que'n tindrà, si pot arribar a home.

NERISSA
Prou si una dòna pot esdevenir home.

GRACIÀ
Per eixa mà que ara alço! Creu que l'he donada a una criatura, un
minyonet, un mal fresseta, gens més alt que tu, a l'escribà del
jutge, menut y garlaire, que me l'ha demanat en paga de sos
servéis; En conciencia no li podía refusar.

PORCIA
Jo us haig d'esser franca, heu caigut en mancament separantvos
tant a la lleugera del primer present de vostra esposa; un
objecte afiançat en vostre dit per nombroses promeses y junyit a
vostre carn per la fe jurada! Jo he donat una tombaga a mon
benamat y li he fet jurar que mai sen despendria. Aquí el teniu.
Doncs bé, en nom séu m'atreveixo a jurar que ni per totes les
riqueses que el món atresora voldria separarsen ni llevarla de
son dit. En veritat, Gracià, feu un agravi massa crudel a la
vostra esposa. Si a mí em passava un cas semblant, jo esdevindría
folla.

BASSANIO, (apart)
En bona fe, si lo mellor que podría fer no seria tallarme la mà
esquerra y jurar que he perdut l'anell al defensarla.

GRACIÀ
Missenyor Bassanio ha donat sa tombaga al jutge que li ha demanat
y qui, certament, la ben mereixía. Y ha sigut aleshores que'l
minyò, son escribà, qui havia tingut el treball de fer les
escriptures, m'ha demanat la meva; ni el servidor, ni l'amo no
han volgut aceptar altre cosa que nostres tombagues.

PORCIA, (a Bassanio)
Quina anell heu donat, vós, missenyor? Espero que no serà la que
de mí rebéreu?

BASSANIO
Si al pecat gosés ajuntarhi la mentida, diria que no; però,
veieu, l'anell no es ja en mon dit, ja no la tinc.

PORCIA
Com tampoc hi ha la fe en el vostre cor. Pel cel ho dic; no'm
veureu jamai en vostre llit que no'm presenteu la tombaga.

NERISSA, (a Gracià)
Ni a mí en el vostre, que jo no vegi la meva.

BASSANIO
Oh, dolça Porcia, si sabiau a qui he donat l'anell, si sabiau per
qui he donat l'anell, si poguesseu concebre perque he donat
l'anell, ab quin escrúpol m'he desfet de l'anell, quan no se'm
volia aceptar altre cosa que l'anell, prou calmariau l'aspror del
vostre enuig.

PORCIA
Si haguessiu conegut la virtut de l'anell, o pressentit la valúa
de la qui us donà l'anell, o posat vostre honor en guardar
l'anell, mai us haurieu separat de l'anell. Quin home hauria
sigut tant desconsiderat, si ab manifestacions de zel us hagués
plagut defensarla, de reclamar ab tanta extrema insistencia un
objecte tingut com a sagrat? Nerissa ha dit prou bé lo que dec
creure. Que em mori, si no es una dòna la qui té l'anell!

BASSANIO
No, senyora, pel meu honor, per la meva vida! Ben lluny d'esser
una dòna; es un doctor de gran civilitat, qui m'ha refusat tres
mil ducats y m'ha fet la demanda de l'anell. Jo de cop li negava
y malcontent l'he deixat allunyar, an ell qui havia salvat la
vida de mon mellor amic. Què més podria dirte ma angelical
senyora? M'he vist obligat a enviarli; he hagut de cedir al
remordiment y a l'educació; el meu honor ab tanta ingratitut no
ha pogut sollarse. Generosa senyora, perdoneume. Per eixes llums
sagrades de la nit!... si haguessiu estat allí no dubto que vós
m'hauriau demanat l'anell pera donarla an aqueix noble doctor.

PORCIA
No deixeu mai que aquest doctor s'acosti a casa meva. Ja que té
ell la joia per mi estimada y que vós haviau jurat guardar en
record meu, jo em vull mostrar tant lliberal com vós. Res de quan
me pertany li refusaria, no, ni el meu cos, ni el mateix llit
vostre! Ah! m'aparellaria ab ell, ho tinc ben decidit; no dormiu
ni una nit fòra de casa, vigileume com un Argos. Sinó, per poc
que em deixeu sola, jo us dic pel meu honor, que encara no he
perdut, jo! que tindré aqueix doctor per company de llit.

NERISSA, (a Gracià)
Y jo a son escribà. Ab això, us cal pendre cura de l'instant que
em deixareu mestreça de mi mateixa.

BASSANIO
Y bé! Feu lo que us plagui! Mes, procureu que jo no el sorprengui
al jove escribà, perque li escapsaria la ploma!

ANTONI
Y sóc jo el desgraciat causant d'eixa discordia!

PORCIA
No us afligiu, senyor; no per això deixeu d'esser molt benvingut.

BASSANIO
Perdònam, Porcia, aquesta ofensa obligada. Y davant tots aquests
amics que m'escolten, jo't juro, pels teus hermosos ulls, aon me
miro...

PORCIA
Fixeuvoshi molt ab això! Se veu doble en els meus ulls, una volta
en cada un d'ells!... Doneu vostre paraula d'home doble; heusaquí
un jurament digne de crèdit!

BASSANIO
Vaja, escóltam, al menys. Perdona, aquesta volta, y et juro, per
la meva ànima, que mai més me faré culpable als teus ulls de una
sola manca de fe.

ANTONI, (a Porcia)
Jo havia compromès mon cos pels interessos de vostre marit, y a
no esser per aquell que ara té la baga, la desgracia m'hauria
anorreat; aquest cop, ab la garantia de la meva ànima, goso a
assegurar que vostre senyor jamai, voluntariament, mancarà a sa
promesa.

PORCIA, (que's treu una anell del dit i la dóna a Antoni)
Així, vós sereu la seva garantia. Doneuli aquesta baga y digueuli
que la guardi mellor que l'altre.

ANTONI, (passant l'anell a Bassanio)
Teniu, senyor Bassanio, jureu guardar aquesta anell.

BASSANIO
Pel cel! si es la mateixa que jo he donat al doctor!

PORCIA
D'ell m'ha vingut. Perdoneume, Bassanio... Per aquesta anell he
tingut la companyia del doctor en mon llit.

NERISSA
Perdoneume, també, gentil Gracià; aquell mal fresseta, sabeu,
l'escribà del doctor, ha jegut ab mi la nit darrera al preu
d'aquesta anell.

GRACIÀ
Bona l'hem feta! Adobar les carreteres a l'estiu quan són
immellorables! Què! Haurem estat cornuts abans que ho
mereixéssim?

PORCIA
No parleu tant grollerament. Esteu tots astorats. Teniu, preneu
aquesta lletra, llegiula quan us vagui; ve de Pàdua, de Bellario.
Per ella us enterareu que Porcia era el doctor de qui's parla, y
aquesta, Nerissa, el séu escribà. Llorenç us confirmarà com jo
vaig deixar aquests llocs quasi tant prompte que vosaltres, y que
fa un sol instant que sóc vinguda: encara no he entrat a casa
meva... Sóu benvingut, Antoni. Us guardo mellors noves de les que
vós espereu. Obriu depressa aquesta lletra. Hi trobareu que tres
de vostres naus acaben d'arribar a port ricament carregades. Ja
us contaré per quina extranya casualitat he trobat aquesta
lletra.

(Dóna un paper a Antoni)

ANTONI
Me deixeu mut!

BASSANIO
Que extrany! erau vós, el doctor, y jo no regonèixeus!

GRACIÀ
Com pot esser! erau vós, l'escribà, qui m'ha de fer cornut!

NERISSA ¡
Sí, però un escribà qui no voldrà intentarho mai, a no esser que
esdevingui home.

BASSANIO, (a Porcia)
Vós, doctor enciser, sereu mon company de llit; y, quan jo
m'absenti, dormireu ab la meva esposa.

ANTONI
Oh, graciosa dama, vós m'heu tornat la existencia y la opulencia;
doncs aquí llegeixo com a cosa certa que mes naus són arribades a
bon port.

PORCIA
Y vós, Llorenç, com esteu? El meu escribà us porta noves ben
animadores.

NERISSA
Sí, y que vaig a donarleshi sense retribució. (Donant un paper a
Llorenç) Aquí teniu, per vós y per Jèssica, una acta formal aon
consta com el ric juheu us fa hereus de tot quan possehirà a la
seva mort.

LLORENÇ
Vosaltres, gentils dames, verseu el mannà en el camí dels
afamats.

PORCIA
Aviat serà de dia, y ab tot, estic certa que cap de vosaltres se
sent encara en plena confiança sobre aquests aconteixements.
Retiremnos a casa y allà feunos tantes preguntes com us plagui. A
totes us respondrem fidelment.

GRACIÀ
Anem! Per començar l'interrogatori de Nerissa, al qual ella
respondrà sota jurament, li preguntaré que s'estima més: restar
llevats fins a la nit propera, o anàrnosen de dret cap al llit,
dues hores abans d'esser de dia. Pel meu parer, si ara fos gran
jorn, desitjaría les tenebres per anarmen al llit ab l'escribà
del doctor. Y ara si que, mentres visqui, esmersaré la meva més
tendra solicitut en guardar escrupulosament l'anell de Nerissa.




FÍ DEL MARXANT DE VENECIA




NOTES (del traductor)

1)EL MARXANT DE VENECIA

En el darrer any del sigle XVI, EL MARXANT DE VENECIA fou imprès
per primera vegada y publicat en dues edicions diferentes, l'una
portava el nom d'un impressor, J. Roberts, l'altra el nom d'un
llibrer, Tomàs Heyes. El titol prolixe de la segona edició era
aquest:

«La molt exelenta historia del Marxant de Venecia.
Ab l'extrema crudeltat que mostrà Shylock, el juheu
en contra el susdit Marxant, al volerli tallar una
lliura justa de sa carn: y la conquesta de Porcia
per la tria de les tres arques.

»Com ha sigut representada diverses voltes pels
servidors del lord Chambelan.

»Escrita per William Shakespeare.

»A Londres, impresa per J. R., per Tomàs Heyes y
posada en venta al cementir de Paul, el de la senyal
del vert Dragó, 1600.»

Desde el mes de juliol del 1598, l'impressor ja havia fet
registrar son dret al _Stationer's Hall_.

EL MARXANT DE VENECIA es la darrera de les obres de Shakespeare
nombrades en el catàleg que Francis Meres publicà a la fi del
1598.

2) «Compendré aleshores perque la sang me rajà del nas el darrer
dilluns negre». -El cronista Howe conta així l'origen d'aquesta
dita singular, _Dilluns negre_:

«El dia quatre d'abril del 136O, a l'endemà de Pasqua, campà el
rei Eduard ab un exèrcit davant de Paris, y feia un fred tant
dur, que molts homes moriren gelats dalt de llurs cavalls.
Veusaqui perque al dilluns de Pasqua se li ha dat el sobrenom de
Dilluns negre»

3) «Tenen a l'Anglaterra una moneda d'or aont hi ha grabada una
flgura d'angel». -La pessa d'or ab l'efigie de l'Angel era una
moneda correnta en temps d'Elisabeth: s'anomenava _Angel_ y era
tant antiga com la monarquia saxona. L'antiquari Verstegan suposa
que'l mot _English_, qui designa la raça inglesa, es una
contracció del mot _Angel-like_, semblant a un angel. Aquesta
pretinguda etimologia explicaria perque els primers princeps
d'Anglaterra havien fet esculpir la figura d'un angel a la cara
de sa més bella moneda.

4) «Sol, la! Hop! Hei! Sol, la! Sol, la!» -Aquí, Lancelot imita
el sò de la trompa per medi del qual els correus senyalaven llur
propera arribada en temps de Shakespeare.
LOS CENT CONÇEYLS DEL CONÇEYL DE CENT
escrits de ma de Fra Feliu Piu de Sanct Guiu
canonie de la Seu ab altres Maximes e Veritats
que shi enclouen e son en vers.




PROLECH DEL BIBLIOFIL

Per Sant Joan farà deu anys que va posarse a la venda en les
llibreries de Barcelona un cuadernillo estampat a Montpeller,
titulat «Conçells, Maximes y Veritats dictades per la Sapiencia
Divina a Fra Pere Benet de Sanctes Creus». Era editat el tal
aplech de refrans, per un senyor de Mitjdia de França anomenat
Frederic Lluis de la Forestau. En el prefaci feya constar el
dit senyor, qu'el llibre qu'ell publicava era sols la
reproducció d'un manuscrit del segle XIV trovat en un convent
de Carcassona, y original del dit frare de Sanctes Creus.

L'any passat, regirant alguns escrits catalans antichs, en la
_Bibliothèque Nationale_ de Paris entre els qu'allí havien
sigut enviats desde les biblioteques i arxius de províncies,
per mor de la nova Secció de Manuscrits de llengues romanes que
s'ha obert en el departament de la dita Biblioteca, vaig
trovarhi un document qu'em va sorpendre al primer cop d'ull. El
títul que portava el cuadernillo en les cubertes era el de _Los
Cent Conceyls del Conceyl de Cent_. Darrera hi havia un escrit
d'un Senescal del rey d'Aragó qu'el va comprar en una parada de
llibres venturers a Nàpols. Impulsat per la curiositat vaig
fullejarlo, y quina no va ser la meva sorpresa al trovarhi una
infinitat dels refrans dels _Concells, Maximes y Veritats_ de
Fra Pere Benet de Sanctes Creus, y al veurer qu'en el prolech
escrit de mà de l'autor hi figurava el dit Fra Pere, no com el
qu'escrigué el dit llibre, sinó sols com a un dels que l'havien
visurat. Cotejant després les dates vaig veure que la del
còdice que tenia a la mà era anterior, y allavores vaig
explicarmho tot.

El bon senyor de la Forestau havia pres com original lo que
n'era tant sols una copia feta per algun frare ignorant (que
també n'hi havien), el qual havent sentit de boca de Fra Pere
alguns Consells, o haventne trovat alguns d'apuntats en troços
de paper, els havia pres tot seguit per fills del senderi del
dit Reverend. La distinta ortografia, algunes diferencies molt
més racionals en el primer que en el segon, el número 100 a que
arribaven els primers en lloch del 69 dels segons, en fi, una
infinitat de detalls, no deixaven cap dupte de què el primer
era el veritable y únic exemplar dels cèlebres Concells. A més,
els dibuixos qu'acompanyaven a l'autèntic, y que reproduim pel
fotogravat, són superiors en puresa y caràcter als ninots de
romanço del segon, y per altra part més numerosos. En el segon
s'en hi troven alguns que hi manquen en el primer y és que,
evidentment hi foren introduits per mans poc expertes.

* * *

May s'hauria pogut dir am més rahó que _en els pots petits és
allà hont hi hà la bona confitura_, perquè dupto qu'es puguin
trovar més màximes morals, ni més profitoses veritats en menos
lletres. De l'autor d'aquêt llibre si que s'en pot dir allò de
què té molta lletra menuda, y am més rahó encara s'el podria
comparar al gran Justus Liebig puix que son escrit és un
verdader _extret de carn espiritual_, essentne sos concells
concentrats _globulillos de moral_, molt més actius qu'els dels
metges homeòpatas. Ja sé que se m'objectarà que la moral és una
ciencia profunda que deu basarse en l'estudi de l'home físic é
intel·lectual, sobre tot de la seva sensibilitat, que perquè es
practiquin las verdaderes lleys morals és precís, primer un
medi apropòsit, modificant els que no ho són, y després una
adaptació llarga, y la transmisió d'aquesta per l'herencia, y
qu'encare així, hi han casos d'atavisme que reprodueixen els
tipos estrafalaris anteriors; però no cal pas respondre, puix
que tot això no són més que romanços de gent moderna; perquè y
sinó ¿ahont aniria a parar la sabiduria dels antichs, sobretot
la sabiduria religiosa popular? ¿Què més sabi y més pregond
qu'els Refrans, els Proverbis y las Màximes? És veritat qu'ells
no han emancipat a ningú; que no han inventat cap ciencia; que
no han mudat cap _tarugo_ social; y que no han canviat cap
govern. Però, ¿és que per ventura tot això és necessari? Els
mateixos refrans ens donen la resposta a la pregunta, perquè si
be n'hi ha un que diu «_Qui muda Deu l'ajuda_» també n'hi ha un
altre antich que diu «_Pedra movediça no posa molsa_» y un
altre més antich encare deya: «_La persona que molt muda sempre
la veuràs perduda_» Que no tenen ciencia? Què més ciencia que
la sabiduria que porten infusa? Qu'es contradiuen? Per ventura
no hi ha hagut un filosop tudesc molt preuat dels madrilenys,
un tal Hegel, qu'ha fondat tot un sistema dels coneixements
humans en las contradiccions, y un revolucionari frances, un
cert Proudhon, que hi ha volgut establir l'economia política?
No ignorem que hi ha un refran català que diu «_Vestiu un
bastó--que vos semblarà un senyor_», al qual contradiuen els
dos refrans castellans següents: «_Aunque se vista la mona de
seda mona se queda_» y «_El hábito no hace al monje_» però an
això hi contestarem: que no és estrany, pus sempre hi ha hagut
antipatia y disputes entre catalans y castellans. També n'hi ha
de castellans qu'es contradiuen els uns als altres com el de
«_Tales padres, tales hijos_» «_Padre ganador hijo gastador_»
«_El padre pulpero, el hijo caballero, el nieto pordiosero_».
Però hem de fer notar qu'els dos últims, són refrans de
colonies: l'un és de l'Amèrica del Sud, l'altre de Cuba, paisos
que han estat en guerra amb Espanya, emancipantse l'ún d'ells.
Què d'estrany té doncs qu'estant en guerra civil dos paisos, hi
estiguin també els seus respectius refrans? Res, refrans de
mala lley, refrans filibusters rebel·lats contra la mare
patria. Tampoc negarem que n'hi ha de catalans qu'es
contradiuen com el que molt sàbiament diu que «_Val més un té
que dos te daré_» y l'altre qu'amb el mateix to respon que
«_Qui no risca no'n pisca_». Però aquí farem notar qu'el primer
és de bona lley, pus ve apoyat per un refran castellà castiç
que diu: «_Vale más pájaro en mano que buitre volando_» y el
segon és un refran de poc més o menos fet per algun brètol
aventurer que volia fer fortuna, el qual ve també apoyat per
tres refrans més brètols encara--l'un català y de burdell, y
els altres dos castellans y d'a bordo o de quartel, com «_Home
cobart no f. dona guapa_» «_Quien no se arriesga no pasa la
mar_» «_De cobardes no hay nada escrito_» y encare que tots
plegats se veuen apoyats per un refran llatí que deya:
«_Audaces fortuna juvat_» pus els dolents sempre s'apoyen,
farem notar qu'aquêt proverbi llatí prou devia ser tret d'algun
d'aquells brètols pretorians que tant s'assemblaven als nostres
generals, y que sempre armaven bullangues per calçarse
l'imperi, qu'a _la cuenta_ valia un xic més que lo de calçarse
les botes--encare que aqueixes siguin de cuiro de Russia fet am
pell del cul del Czar.

Per fi seria qüestió de may acabar lo de la revindicació dels
refrans, pus n'hi han com el de «_Al amigo y al caballo no
cansallo_» y «_Amigo que no vale y cuchillo que no corta que se
pierda poco importa_» «_Qui quand jove no treballa quan és vell
jeu a la palla_» «_Qui treballa ve de mala sanch_» «_Al que
madruga Dios le ayuda_» «_No por mucho madrugar amanece más
temprano_» etc., etc.

Aquí farem notar qu'es necessitaria un bon arreplegador de
refrans qu'els col·leccionés, com aquell cert y may ben
ponderat bibliòfil d'auques que després de trenta anys d'estudi
les va dividir en _ante perlimplinesques, perlimplinesques(*) y
post perlimplinesques_, y cal fer prompte una divisió racional,
pus de refrans n'hi ha de sèrius y de broma, de senyors y de
plebeus, de ben educats y de desvergonyits, en fi de totes
menes, y dita clasificació serviria de criteri a tothom per
utilisarlos y no fiarse del _sufragi universal refranesc_ qu'al
cap de vall, com tot lo democràtic, sempre és dolent, pus poden
haverhi dos o més refrans que s'equivoquin contra un de cert, y
cal trovar el criteri de la verdadera distinció.

Per acabar, en fi, a un altra objecció qu'en general se fa
contra tota mena de refrans, concells, màximes, aforismes,
proverbis i sentencies, y és la de que són com _la tarregada de
la moral_, o els _perdigons de la sabiduría_; contestarem aquí
allò de què _de mica en mica s'omple la pica_, qu'el que no pot
tenir carbó, millor li és tarregada que res, sobre tot quand
aquesta la trova de franc, y que, am perdigons també s'hi cacen
aucells; y que més val espigolar en el camp de la moral que
mirar com els altres la seguen. En fi, la sabiduria, la
verdadera sabiduria sempre ha fet _aforismes_ pels de fora, y
sempre ha estat carregada de màximes pels de dins, pus encare
que avuy alguns escriptors de tres al quarto els han volgut
parodiar am pensaments qu'en diuen, nosaltres ferem notar que
aquêts no són altre cosa que mals pensaments y res més.

* * *

Are entrem en el fondo del picotí ben curullat de veritats ben
asahonades qu'oferim al públic.

Aquesta obra no és com una d'aquestes propies dels filosops
moderns qu'amb índice y tot, van a parar al meteix, nó; és una
obra essencialment catòlica, que exhala una certa farum de bona
fe, una fortó de moral que ja els dich yo que pot anar. No
s'ens objecti que hi ha alguns concells com el de _diners fan
tort, diners fan dret, e fan furgar_, etc... perquè podriam
respondre qu'el dit concell figura també en la col·lecció del
cèlebre _Codice_ trovat a la biblioteca de Carpentras per E.
Morel Fatio conegut avuy per _Lo llibre de les tres coses_.
Ademés que en aquell temps de santa ignocencia succeia allò de
què _Qui mal no fa mal no pensa_; aixís aquells bons frares
treyen cançons tan ignocentes com les de les monjes de Sanct
Aimans, y les minyones en cantaven am la major bona fé de tant
edificantes com la de la _Filla del Marchant_, y altres y
altres!

En quan a la ciencia de què estan prenyats els dits concells,
creguin que n'hi ha un tip. ¿Què componen Zoroastre, Confuci,
ni els set sabis de la Grecia, ni en Darwin, ni en Linné, ni el
pare Fita, al costat de Fra Feliu de Sanct Guiu? Zoroastre
s'hauria quedat blau y Confuci confús si alsessin el cap y
llegissin els _Cent Conceyls del Conceyl de Cent_. Estàn aquêts
tan farcits de sabiduria qu'alguns dels seus versets foren
capaços de fer l'educació d'un rey, dels de debó, d'aquestos
que tracten a tothom de tu.

An aquêt plat tothom hi ha anat a picarhi; dels seus refrans
s'en troven per tot arreu. En totes les col·leccions posteriors
n'hi figuren. Sense citar els que van serne trets per formar
els _Concells, maximes y veritats_, direm qu'en el llibre de
les tres coses s'en troven alguns com el citat de _diners fan
tort, diners_ etc., que porta el número 146; y que Fra Anselm
Turmeda va arreglar d'altra manera el de _diners, salut e bon
sol alegran a cualsevol,_ etc., _Per boca mal no parlar per
detras vent no gitar_ qu'encare qu'un poc cambiat de forma se
trova en el num.21 del dit llibre.

També n'hi han alguns que figuren en els «_Proverbis e dicts de
Philosops_» traduits dels àrabes pel jueu Jafuda fill
d'Astruch, de Barcelona, per comanda del senyor rey En Jaume
II. El qual jueu desagrahit com a tal, hi posa com a primer
proverbi el següent: _Hom prudent se deu guardar--de rey, dona,
temps e mar_. També s'en troven bastants ya molt més
modernament, en la col·lecció feta pel doctor Juan Carlos Amat,
titulada _Quatre cents aforismes catalans, útils a tota classe
de personas_, en el qual hi han els següents: _May se sap si es
gros lo nap fins que ha descobert lo cap_; _Sempre lo bon
català--diu que menjarem demà_; (incomplet) _Los ques casen per
amor, sempre viuen ab dolor_; (incomplet) _A la sglesia per
orar--a la plassa per tractar_; (incomplet) _Oiràs y miraràs,
si veus res ho callaràs_; (incomplet y variat) _Val més esser
cap de llus--que no cua d'avestrus_; (incomplet y cambiat)
_Treu de casa lo minyó--avans not fassia felló_, qu'és
evidentment el de _Treu de casa lo minyó--avans not fassia
cabró_; _Los sabis tenen a mengua... Ni de burlas ni de veras--
ab ton senyor partias peras_, y molts d'altres.

També hi trovem ressabis dels meteixos en els aforismes d'una
certa _Estètica infantil_, composta ja fa temps per
popularisarse en els estudis, no de pintors y esculptors, sinó
de minyons, la qual no logrà popularisarse entre els partidaris
de l'Art, ni tan sols entre els que'el tiren.

Per acabar, fins l'autor del drama sacro _La Passió_ degué anar
a inspirarse en els _Cent Conceyls del Conceyl de Cent_, pus
entre aquestos s'en trova un que diu:

_Diguintho ó no los rabins
ya podeu ficaus'hi dins..._

En fi crech que, amb el senyor de la Forestau y am certs
micrògrafos del catalanisme, podem dir amb ocasió de havernos
caigut a les mans el present recull, allò de «_Oidà! sovint ne
poguessim fer de troballes com aquesta!_»

J. M. BUSCAENGRUNAS


(*) El dit bibliòfil prenia com tipo l'auca _Don Perlimplin_ de
    48 redolins gravats al boix, cada un d'ells amb un dístic
    per l'estil:

    _En la ciudad pega fuego
    se orina y lo apaga luego._

    Y totes les qu'es trobaven dintre d'aquestes condicions
    eren declarades auques de l'edat d'or de les auques.

    Els anteriors o siguen les primitives, e
    _anteperlimplinesques_ eren les que tenien sols una ratlla
    sota del redolí. Per exemple: _Va con mujeres malas. Es muy
    bueno con cebollas. Per Sant Francesc, vetllas._ Les auques
    posteriors a la de D. Perlimplin, són totes les modernes
    que per sa perfecció indiquen ja una decadencia. Les unes
    són gravades am procediments tals com la zincografia, les
    altres són litografiades, y els seus versos, o són tercetos
    y quartetos, o quant són pareados no tenen aquella bona fe
    e ignocencia primitiva. A més, els gravats adquireixen ya
    verdaderes pretencions d'ilustració. És a dir, són auques
    refinades.

    Per fi, el dit aucòleg considerava com _pseudo-auques_
    totes aquelles que no tenien, o tenien més de 48 redolins,
    no sent aquestos quadrats y de tamany regular, o sent
    pintats o estant destinats a la loteria, com aquell de:

    «_Pierde el estudiante
    por su modo de vivir
    de una manera bergante..._»

    Y tenia rahó. En l'auca, manifestació artística
    especialment infantil e ignocenta, per res hi deu entrarhi
    l'interes, y molt menos el joch.

    ¡Deu vulgues que pels refrans en surtís un altre bibliòfil
    metodista com el dit aucòleg!


* * *


LOS CENT CONÇEYLS DEL CONÇEYL DE CENT

"IO En Pere Gralha de Valencia, Senescal
dell glorios rey dom Alphons d'Arago
comprí lo present cohern en los bancs
de Napolls en mans de corredor,
a quinze dies dell mes de giner
dell ayn M.CCCXIII, essentne temporalment
castella dell casteyl Della Chera, per
part dell molt alt senyor rey
dom Ferando d'Arago rey de la
Gran Cicilla, frare dell altre."

* * *




A Monsenyor Sanct Iordi e all glorios Sanct Iaume
patrons de Catalunya e d'Espanya

_Sanct Iordi, Sanct Iordi
Vuyletz que us recordi
Si aranyes matetz
que ni han de tant fines
que filen trenyines
que non les veietz.

Sanct Iaume, Sanct Iaume
Escoltar vuylaume
Vos que d'infaels
Deslliuratz l'Espanya,
que daltres ab manya
sens ser serrahins
tot ho desconfiten
e s'en aproffiten
pus sont molt mes fins._

* * *




PREFACI DEL AUCTOR

En lo nom de Nostre Senyor Deus Sanct Jesus Christ tot poderos
e de la sua Sanctíssima Mare la Verge Maria: A totes les gens
que viuen segons raho e lley, e a mes als reys e grans senyors
e nobles, los quals Deus ha ordinat per regiment d'altres, ço
es de necessitat de sçaber y fer sçaber les veritats per mi
aplegades en estos conceyls, ab lajuda de la divina gracia, e
com foren aplegades; e ço es lo que vull dir ací:

Sortí de la mia cella un belh matí de maig--despres de studiar
los grans homs mes sciens que en lo mon son estats, e sabis, e
sancts, e homes prudents, axis pagans com chrestians, quant me
prenguí dolor cruzel e mortal greu e quedas la mia anima
marrida e de trebayls plena; car pensí que hom no parria may
finir ni enclourer tota la gran sapiencia que a Nostre Senyor
Deus plagué de vessar a homs preuxs per comanament d'altres, e
de fembra desconsellada, folla e deshonesta que sovent ne sol
esser, e cal reptar. E com jo volia ferne un llibre, e pensí
que si be volia non porria, la mia pensa fou asprement angoxada
e lo meu cor me cuida fendre, e me vis aixi fanir langen; trist
e sconertat, e en turmen tal anant pels camps mort volia.
Lavors me posí a orar, a Dom Deus a son fill aimat lo Senyor
Sanct Jhesu Christ, quand de sopte veigí fendres lo cel e ixer
gran claror e raigs de llum e guspires lluentes com les
lhengues que monsenyor Sanct Sperit jità als apostres.

E aparesques lo Senyor Deus tot rodejat de llum, com lo sol, e
de nigol blaveyrols. E me dix de pendrer conort y de fer la mia
tasca, e de pendre gran pacientia com a virtud primera, e de
non m arronsar, e rumiar ben be la mostra, e pregar a la Verge.
Disparescuda que fou la visió non sentí pas de turment ni
angoixa, ans be fermeza e discreció e prudentia e pensí que lo
meylor era de narmen al camp a paseijar e be rumiar la cosa e
tot quant en lheys sta deixat per ma d hom e inspiració divina
e de spurgar los conceyls cuberts de falsa peyl daycells que
molts en veyretz e que maior plassent encar que fan gran error.
E refrescat per l aire matinal de Natura, e obert l esperit per
l olor de les flors que tot ho embaumen me so passejat long
temps fins que tornat ne som a la mia casa, e comensy aycest
lhibre, scorcolhant altres lhibres, regirantne pergamins, e
aplegantho tot e triantho fors sens esperansa de preu ni
gazardó, sino ab desitx de ben fer, e ben conseylar e ben
obrar.

Entes, donques, e considerant lo molt alt e poderos senyor en
Pere, per la gracia de Deu, rey d'Aragó terç, que aquestes
coses son rahonables, e considerades les altres coses que a un
poble en especial son necessaries de la sciencia del ben
viurer, ha manat ordinar aquest meu llibre per manera e ordre
que sen segueix, e hi ha fet compendre a elegir de la maduyla
dels auctors de veritat d'aquella sciencia, tot quant be li
escaigues; e aço, per la ma d En Bartomeu Tresvents metge seu,
en la part de phisica, e en aquesta mateixa, e expert de
philosophia, e per la de mossen Jordi de Sanct Jordi en la part
d'arts lhiberals e bones lletres e ben obrar. E los dits
mossens l han servat migatsanthi la divina gracia, en los dit
conceyls, e l han presentat de la meua part al molt magnific
CONÇEYL DE CENT de la ciutat de Barcelona, lo qual lo ha fet
visorar per Mestre Ieronim de Coplliure, Fra P. Benet de
Sanctes Creus, Mossen Romeu de Cardedeu e Fra Guillem de Sanct
Jem monge minim, los quals han sobiranament tractat, e son
stats, e son sobirans historiaires dels actes temporals de lo
dit Conçeyl. E com cascu puixa ben jutjar d aço que coneix, e
experiencia de virtuts sia meylor maestre que experiencia d
estudi, lo dit lhibre lo som portat a examen del Ilustrissim
senyor bisbe, per que li fos sotsmes per tal que esmenat e
limat ab la lima de la sua episcopal auctoritat sia pus
segurament legit en mançansa de granea de peccat que per tot lo
dimoni fica e cal spurgar, e aixis profitar puixa a tots
aquells qui en lo dit libre ensenyement hi atrobaren.

Donques, a lahor e honor de Nostre Deus Senyor Sanct Jesuchrist
e de la sua divina Mare la verge Santa Maria e a servey e bon
profit del prohisme, yo he volgut dictar los dits Cent
Conçeyls, en los quals e aiustades e barreijades, per aiudar a
creixer la virtud, quelques maximes e veritats que d homs
prudentissims e de philosops e d auctoritats dels Sancts, e
trobades, e coylides e aplegades. Car aixis com per bons
companyons de bona lhey e de bona natura los jovenceyls s
esmenen per folls que sian, per bonas doctrinas los vicis e los
mals s aminuen es correigeixen, car bon esforç mal astre vens,
en tal guisa que sabiesa sobresenyoreige tota mala ventura e
astragnesa e inclinacions desordenades, que maleyta es la
persona que no es senyor de la sua natura viciosa e de la sua
voluntad desordenada.

Aixis tots los fills d hom mortal e nats de mare trobaran en
los dits Conçeyls per mi encadenats en consonança, confort en
la vida, qu es cansada cosa, e non les hi leixiran temps que
viscan peccant sens penedir, e donaran bones ensenyançes a homs
que son presoners de fortuna, e conhort als que son richs d
enuix e pobres de diners. E ensenyaran a lohar a cascú segons
lo seu mereixere, e los hi mostraran com lo molt voler sovint
nos pot complir, puix no podem abraçar tant com lo cel que la
terra environa, e los feran fugir d enyorament, enuig, dol e
despit, e los conduiran a viurer aixis com ceyl qui s veu prop
de la mort sens mancar per res als actes de la vida, puix si
mort es de molts mals medecina, malament viu qui delit pert de
viurer, e los feran possehidors d altres e moltes honestes
coses fort profitoses, e plenes de sobstancia.

Açi vull jo finir lo prefaci de los CENT CONÇEYLS patronats per
lo CONÇEYL DE CENT, desitjant que lhur doctrina moral puixa
esser coylida per tot hom laych e per tot hom de l esgleya del
Senyor Deus, ainsi de Barcelona com de tot lo reyalme d Arago e
de Napolls e illes Maylorques e de Cicilla e tot altre reyalme
ont se parlia e se scriguia en romans cathalanesch. Tals son
les mies pregaries, vullga Nostre Senyor Sanct Jesuchrist que
sian complideres en lo present lhibre, e continuades en d
altres e altres.

Deu sia lhoat.

AMEN.




COMENSEN LOS CENT CONÇEYLS

_Mon filh, si vols fer bon fi,
escoltel quet vaig a dir._

1

Pren a cascú per lo ques,
nol prenguias per los demes.

2

No es d'home ben educat
dir Notari a un Advocat.

3

Mai ningú s'ha arrepentit
de no havers mamat lo dit.

4

Quant un home te rahó,
o diu que si, o diu que no.

5

Poch fa una persona sola
si vol cassar ab pistola.

6

No tothom que porta gorra
es lo mosso de la torra.

7

Mal camí segueix aqueyl
que atrapar vol un auceyl.

8

Per mes que sies poderos
sempre auras de fer de cos.

9

Diguintho o no los rabins,
ja hi podeu entrar a dins.

10

Not vesteixis sense roba
ni menjes serradures de caoba.

11

No creguias honest un bayl
hont s'hi balhe cap per vayl.

12

Si dones tot l'aur que tens
no ten restarà pas gens.

13

Per ser un capitost temut
no ha desser pas geperut.

14

Pensa que tot capeylà
sab lhegir lo be-a, ba.

15

Nos fa farina del blat
avants d'haverlo segat.

16

No creguias a un philosop
que porti gorra de cop.

17

Coses hi ha que fan olor,
d'altres n'hi ha que fan pudor.

18

L'home te necessitat
d'anar begut e menjat.

19

Al estiu tot son calors
y en un femer mals olors.

20

May farà discursos bons
qui s'atipi de sigrons.

21

En lanxa, nau o vaixeyl
embarquet, no ab un cubeyl.

22

No portes botes vermeyles
ni't mossegues les oreyles.

23

Mal caminarà un soldat
si te que estarse assentat.

24

Si dar vols serenates,
no't poses cremor tartro a les sabates.

25

Los que agafen los serenos
son gent de poch mes o menos.

26

No prenguis may bayns de peus
ab lo mateix vas que beus.

27

May se sap si es gros lo nap
fins que ha descobert lo cap.

28

Lo arreplegar taps de suro
not treurà de cap apuro.

29

Los preberes escapçats
poch podrien fer pecats.

30

Ni de burles ni de veres
a ton senyor toquis peres.

31

No't vesteixis de manobre
ni tampoch de moro pobre.

32

Socrates no's feya ab pilhos
ni lhegia cargolilhos.

33

Pausanies en lo temps grech
diu que no portava gech.

34

Virgili no anava a missa
ni menjava lhangoniça.

35

L'historia no diu de Christo
que hagues ences may cap misto.

36

No't pensis que Sanct Thomas
escrigues ab lhum de gas.

37

Los sabis no estan segus
de que'ls sancts menjessin lhus.

38

Lo qui acustuma be anar
ben poch s'aura de purgar.

39

Un passat ple de romanços,
un present ple de bunyols,
un futur d'aquells mes mansos
e una escudella de cols,
¿que mes vols?

40

La tradició es una herencia,
lo petar una indecencia.

41

Dones, flors, musica, auceyls...
¡quentos nous, romanços veyls!

42

No mengis may pa de figa
ni donguis molts diners a cap amiga.

43

Quadros bons pochs ne veuras
fets ab la punta del nas.

44

Res mes lhuny del ideal
que un Manaya ben formal.

45

Caset, no per l'interes
pel capital, que val mes.

46

L'uyl del cap veu lo de dalt,
l'uyl del ces veu l'orinal.

47

Una cosa es l'Escultura
e un altre l'Agricultura.

48

L'art que no te religió
may ferà sancts de cartró.

49

Mostren les antiguetats
trastos veyls, sovint corcats.

50

Poca cosa en las arts val
l'havé esbotzat un timbal.

51

Ab menta, quitrà e marduix,
no obtindràs may cotó fluix.

52

L'art, segons lo Verones,
o be es art, o be no ho es;
(excepte l'Art de pages
o també l'art del burges
_menjà e beure e no fer res_.)

53

No tothom qui porta ulheres
ha nascut a Lhabaneres.

54

Quan un becó fa gelats
ols fa be, ols fa esguerrats.

55

Not fiis pas d'una tropa
que porti barret de copa.

56

Los bruts en arts e en Sciencies
no fan may mes que indecencies.

57

Del cor naixen sentiments,
del detras los excrements.

58

Treu de casa al jove brut
avans no't fassia cornut.

59

No estiguis may sens dinés
siguin teus o dels demés.

60

Pas al vencedor deixaune
vagi o no vestit de lhauna.

61

May podras fer ben be a un temps
beure, jeure, e plegar fems.

62

Salut, diners, bon sol,
alegran a qualsevol;
es dir si no es un mussol.

63

Diners fan tort, diners fan dret
e fan furgar c...* ben estret.

(* aquí hi ha un forat)

64

Bon frances may troba mengua
en servirse de la lhengua.

65

Si descuides ton forat
potsel trobaras tapat.

66

A cap noya li està be
d'ensenyar tot lo que te.

67

A casa de maturrangues
no hi vaigis a buscar gangues.

68

No tothom que està embarcat
vol dir que ya està ofegat.

69

No fa jove ni fa veyl
lo venir de Martoreyl.

Ni fa pobre ni fa rich
lo arribarse fins a Vich.

Pero fa molt rapatani
viure a baix d'un soterrani.

70

Quant eyla mostra mameyla
prou es qu'ell va a Cornudeyla.

71

No es pas ben be lo mateix
dur banyes o agafar peix.

72

A mes de dos treu de tino
la flauta y lo tamborino.

73

Per boca mal no parlar,
per detras vent no gitar.

74

De Reys e dones hermoses
¡ay qu'en diriem de coses!

75

Si ets home que puguias fer ho
no sigues ni bolero ni xuflero.

76

Not cases ab dona magre
ni beguis massa tragos de vinagre.

77

Not creguis quel fer ganyotes
fa qu'un se les pensi totes.

78

Beneyta la gent aqueyla
que s'atipa d'escudeyla.

79

Si lhigar be vols los gossos,
prenne pels xichs com pels grossos,
cordes, cadenes o mossos,
¡may lhangonisses!

80

Si tens molts diners faras
tot lo que tu fer volras,
mes si de cas non tens pas
te feras fumer.

81

Los que's casen per amor
sempre viuen ab dolor
com los que ho fan ab fredor
doncs ¡no t'hi arronsis!

82

De l'Esgleya'ls meylors cants
son de xantres, escolans,
o monjos, o sagristans,
o d'altres socios.

83

Qui xerra sempre a tot drap
qui tot vol ferho e res sap
cau en terra es trenca'l cap
ol fan Ministre.

84

Los Filosops mes sapiens
tan incredols com creyens,
de carn non menjaven gens
si non tenian.

85

Barba, uyls esgarrifadors
manteyl de foscos colors
son los trajos dels traidors
en les comedies.

86

De Casteyla els del Conseyl
fan veurer lo blanch vermeyl
y es que tenen lo cerveyl
buit com la panxa.

87

A la plaça per tractar
a l'Esgleya per orar
a la bassa per buidar
si es que taprete.

88

Ya siguen brunes o rosses
not fies de certes mosses
qu'a mes de buidar les bosses
tot t'empastifen.

89

Si un barret te vols fer fer
no vagis a cal lhauner
si es que no ets barreter
y el vols per mostra.

90

Lo quet diguin calharas,
oiras y miraras,
lo tapat ensumaras
si es que no es caca.

91

En carro, tartana o nau,
en mas, en casa o palau,
tothom que reylisca, cau
si no l'aguanten.

92

Los edificis romans,
los mes xichs com los mes grans,
varen ser fets ab les mans
e algunes eynes.

93

La dona bonica may
ferà tornar rich a en Blay
si es que tothom no diu «Ay!
que les du lhargues!»

94

Val mes tenir cap de lhus
que no cua d'avestrus,
per assegurarho pus
fes cap e cua.

95

Si vols pendre bon conceyl
not vesteixis de vermeyl
ni t'afaitis el clateyl
si no ets canonje.

96

Al cap de vayl de una anyada
cent picotins de cibada
es una cosa enrahonada
per un cabildo.

97

Molt s'inflar e poch valer
molt xerrar e poch saber
molt gastar e poch haver
fa hom de Casteyla.

98

Pensa que no es ab renechs
ni tampoch ab espatechs
ques toque'l sach dels jemechs,
sinó bufantlo.

99

Los homs mes savis e sants,
moros, gentils e chrestians,
avans d'haver estat grans
diu que no ho eren.

100

Mira que moltes vegades
les bufetes massa inflades
solen finar rebentades,
si les apreten.

* * *

_Ayma fors la Relligió
lo Papa, Rey e Senyó,
lo lhomiylo e lo vi bo..._
           ¡DOMINUS TECUM!

* * *



     Açí fineixen Los Cent Conçeyls
     del Conçeyl de Cent dictats per
     lo Senyor Sanct Esperit a Fra
     Feliu Piu de Sanct Guiu acabatz
     en lo mes de Agost del any de la
     Nativitat del Senyor Deus Sanct
     Jesus Crist M.CCLXXXI

* * *




RAHONAMENT DEL AUCTOR AB LA PREGARIA DELS
SEPT PECATZ CAPTALS

Vos que ara tot ço avetz lhegit:

Ara pregatz a Dom Deus e a son fihl aymat lo Senyor Sanct Iesus
Christ e a la Sanctíssima Verge Donna Sancta Maria, e a
Monsenyor Sanct Esperit que fou quí dicta lo Sanct Evangeli als
Sancts Apostres. E pregatz perque aycestos CENT CONÇEYLS ne vos
lheixen caurer en pecat de _Sopèrbia_, ço es: molt se inflar e
a tothom meynspreuar, e pensar que s poseeixen les sept
Sciencies en lo magí e gran valor en lo cor, e fortaleza en lo
bras, e non ne esser res de tot ço, e faer com homes besties e
sabatasses que van tots enrabanatz, car presumitz e tibatz ne
solen esser.

Ne comettrer pecat de _Avaricia_ ço es: detentar ço que non se
pot, maiorment diners, car non se pot guardar aur ne argent car
a Deu Nostre Senyor plasqué que diners fossen redons perque
rodessen e hom que aplegue calers, peles, naps o moma, e los
estanque peccat comet.

Ne comettrer peccat de _Luxuria_ ço es: aver appetit desordinat
de carnassa de femeyla, e nar ab maturrangues, bandarres,
bagasses e barraganes de clergues que ne solen esser fembres
folles e caldes, e ne son maestresses en art deshonest; e
visitar burdeyls; e cavalcar demiseles, dames, barones,
comptesses, abadesses, canonesses, e adhuc regines, car totes
han fam de vianda d amor en ivern, pus dormen entreficades en
lhana e ploma, e al foc s escalfen; e en estiu car sangs fan
moviment, e dona gran xardor Natura. E tot ço peccat ne es,
encar que aycest ne sia ceyl que Sanct Iesus Christ primer
perdona.

Ne de faer peccat de _Irae_, ço es: de fort s empipar e
flestomar e iurar, e de se faer bruticies, ab lo Senyor Deus
Sanct Iesus Christ viu, o del altar, o ab aycelh del Sanct
Sepulcre, e ab la sua Santíssima Mare, e los sancts e
Patriarques; e desampus ab lo Papa e Rey e altres persones
sanctes e piadoses; e donar garrotades e colps d esvertz,
brandó, espaa, daga, lhansa o lhansó, o destral, porra o massa
dreta o plegadissa, ne portant o non ne portant sucre candi a
la butxaca o altre malefici, e ainsí fendrer ferir, scuarterar
e occir. Car tot ço irae es.

Ni de caurer en peccat de _Gola_ ço es: fort endrapar, e s
atipar de carn e auceyls, e lhebres e veneria, e peixos e
osties, lhangostes, lhangostins, e pops e sipies e desempus
fruites e formatjes, matons e nates, e torteyls e panaylets, e
pets de monja; e fors veurer aiguardent e vins, negres e
blancs, verts, dolsos e rancis, d Espanya e de Napols, e vi
grec, e vi françes que costa forç car, e jita tap de suro en l
air, e pete, e fa gatzara e xibarri, e los homs lo pet agafen e
les fembres desconçeylades tant tots e hi lheixen caurer, e
tots fan peccat ensemps.

Ne aver _Enveja_ ço es: voler lo d altri, ainsí cosa com
muyler, com vestimentes, com altres coses, e aur e argent e per
tot ço aver, ensarronada far, encar que val plus ensarronar que
ensarronat ne esser; e ço diuen prohoms e prudentíssims varons
e mercaders que fors richs e açi ne son.

Ne aver _Peresa_, ço es: esser gran vagarro, e aver mandra en
tot lhoch e occasió, e gran nyonya, e non far res que menjar e
jeurer e faer lo gandul.

E tot ço que açi he dict, los sept grans peccats captals ne
son.

E ara io prech ainsi a Dom Deus e a la sua Sanctíssima mare
donna Sancta Maria que per estos CENT CONÇEYLS ne fiatz lhiures
e non tombatz, ne en crim, ne en malvolenza, e fiats bons, e
sancts e ben roncats, e ben vos amusats en plahers gays, e ben
aymatz vostres aimies, e muilher, e ne aiatz for infants d
eyles, e desampus aiatz lo cel quant hora sia.

AMEN.




ÇI FINEIX LO RAHONAMENT DELS SEPT PECCATS.
LES AVENTURES DE TOM SAWYER

(Autor: Mark Twain.  Traducció: Josep Carner)




PREFACI.

La major part de les aventures consignades en aquest llibre
succeïren de bo de bo; una o dues són experiments de la meva
collita; la resta pertanyen a minyons que m'eren companys d'escola.
Huck Finn és tret de la vida real; Tom Sawyer també, però no d'un
individu: és una combinació de les característiques de tres nois que
jo vaig conèixer; així és que pertany a l'orde arquitectònic
compost.

Les estranyes supersticions a les quals hom fa referència,
predominaven totes entre nois i esclaus de l'Oest en el període
d'aquesta història; és a dir, fa trenta o quaranta anys.

Encara que mon llibre s'adreça sobretot al divertiment de nois i
noies, espero que això no serà causa que el defugin homes i dones,
perquè part del meu propòsit ha estat mirar de fer plaent memòria
als adults d'allò que un dia foren, i de com sentiren i pensaren i
parlaren, i en quínes singulars empreses s'esmerçaren de vegades.

L'AUTOR  (Hartford, 1876).




CAPÍTOL I

-Tom!

Cap resposta.

-Tom!

Cap resposta.

-Què s'ha fet aquest noi? em demano. Tom!

La vella senyora tirà per avall les seves ulleres i mirà per damunt
elles al volt de la cambra. Després les tirà per amunt i sotjà sota
d'elles. Poques vegades o mai no mirava _a través_ d'elles per una
cosa tan petita com és un noi, perquè les ulleres eren de cerimònia,
i l'orgull de son cor, i cavalcaven per gala i no pas per servei:
igual hauria pogut veure a través d'un parell de tapadores d'estufa.
Semblà un moment perplexa, i digué, no pas ferotgement, però
tanmateix en veu prou alta perquè el parament de la cambra la
sentís:

-Bé, m'hi jugo qualsevol cosa que si us atrapo us...

No acabà la frase, perquè en aquell moment estava decantant-se i
furgant sota el llit amb l'escombra: així és que necessitava alè per
al ritme de les furgades. No desenterrà cap cosa sinó el gat.

-Mai no l'he vist atrapat, aquest noi!

Se n'anà cap a la porta oberta i s'hi aturà, i sotjà entre els
emparrats de tomaqueres i herbes tauperes, que constituïen el jardí.
Res de Tom. Així és que ella féu força per alçar la veu fins al grau
exigit per la distància, i cridà:

-O-o-o Tom!

Sentí una fressa lleu al darrera, i es girà a temps per a agafar un
petit minyó per l'extrem de son gec, i aturar la seva fugida.

-Té! Hauria hagut de pensar en aquest recambró. Què hi féieu, aquí
dins?

-Res.

-Res! Mireu-vos les mans i mireu-vos la boca. Què és, aquesta
brutor?

-No ho sé, tia.

-Bé, jo sí, que ho sé. És melmelada: vet aquí el que és. Us he dit
quaranta vegades que si no deixàveu la melmelada tranquila us
llevaria la pell. Deu-me aquell fuet.

El fuet fou brandat per l'aire. El perill era desesperat.

-Ui! Mireu al darrera vostre, tia!

La vella senyora es girà arremolinadament, i arrabassà les faldilles
cap enfora de l'amenaça; i el minyó fugí tot seguit, s'enfilà damunt
el clos d'altes estaques, i desaparegué a l'altra banda. La tia
Polly romangué sorpresa un moment i en acabat esclatá en una dolça
rialla.

-Diastre de noi! Mireu's que és prou, que jo mai pugui escarmentar!
No m'ha fet prou martingales, perquè ara m'emprengui de sotjar-lo?
Però un vell ximple és el pitjor dels ximples. Un gos vell no aprèn
cap traça nova, com diu la dita. Tanmateix, en nom de Déu, ell no
s'empesca mai les mateixes coses dues vegades seguides; i còm pot
conèixer un hom la que ha de venir? Sembla talment que sàpiga per
quant de temps podrà de consumir-me les sangs sense que m'arribi a
arborar, i sap que, si arriba a aconseguir de deixar-me en bitza per
un minut o fer-me riure, jo m'aplaco i no puc ventar-li patacada. No
hi compleixo pas la meva obligació amb aquest noi; i aquesta és la
santa veritat, Déu ho sap. Plànyer el bastó malmet el minyó, com diu
la Bíblia. Deixo que el pecat s'amuntegui, i pago la pena per tots
dos, massa que ho veig. És un vailet endimoniat; però, caram!, és el
noi de la meva germana morta, pobrissona!, i no tinc cor de
ventar-li fuetada, sigui com sigui. Cada vegada que el deixo anar,
la consciència em puny de allò més; i cada vegada que l'aporrino el
cor se'm trenca. Tanmateix, home nat de dona és de pocs dies i ple
de tribulacions, com diu l'Escriptura, i és la massíssima veritat.
Farà campana aquesta tarda, i no tindré més remei que fer-lo
treballar demà, per a castigar-lo. És ben dur de fer-lo treballar
els dissabtes, quan tots els minyons fan festa; però ell té més
rancúnia al treball que a cap altra cosa, i, no hi ha més, he de
complir amb ell una mica de la meva obligació, o seré la seva ruïna.

Tom va fer campana, i va passar una gentil estona. Tornà a casa amb
prou feines a temps d'ajudar Jim, el vailet negre, a serrar la
llenya del dia següent; i partí les teies abans de sopar, o almenys
estigué allí a una hora escaient per a dir ses aventures a Jim,
mentre Jim feia les tres quartes parts de la feina. El germà petit
de Tom (o, millor, germanastre), Sid, estava ja enfeinat en la seva
contribució al treball (arreplegant les miques de fusta), perquè era
un noi tranquil, i no pas de mena aventurera ni enquimeradora.
Mentre Tom anava menjant-se el seu sopar i robava el sucre en
oferir-se-n'hi avinentesa, la tia Polly li feia preguntes que eren
plenes d'artifici i molt pregones, perquè volia atrapar-lo en
revelacions perjudicials. Com esdevé a moltes altres ànimes
senzilles, la seva vanitat predilecta era de creure que tenia un
talent especial per a l'ombrívola i misteriosa diplomàcia, i li
plaïa de considerar sos enginys més transparents com a meravelles
d'extraordinària trapelleria.

-Tom- digué ella -feia bastanta calor a l'escola: veritat?

-Sí, senyora.

-Molta calor: veritat?

-Sí, senyora.

-No teníeu ganes de rabejar-vos una mica a l'aigua, Tom?

Tom es sentí ferit d'un bri d'alarma, d'un toc de sospita inquieta.
Escrutà la cara de la tia Polly, però ella no li digué res. Així és
que féu:

-No sé..., és a dir, no molt.

La vella senyora estengué la seva mà i tocà la camisa de Tom, i
digué:

-Però tampoc no esteu massa calent, ara.

I li fou cosa afalagadora, de reflexionar que ella havia descobert
que la camisa era seca, sense que ningú s'adonés que això era la
cosa que portava al magí. Però, a desgrat d'ella, Tom ara sabia d'on
venia el vent. Així és que preveié quína seria la vinent jugada.

-Alguns de nosaltres ens mullàrem el cap sota la bomba... Jo encara
el tinc humit. Veieu?

La tia Polly va enrabinar-se de pensar que havia passat per alt
aquell bocí de prova circumstancial i negligit una pista. Aleshores
digué, amb nova inspiració:

-Tom: no us calgué pas d'arrencar el coll de la camisa d'allà on jo
l'havia cosit, per mullar-vos el cap: oi? Descordeu-vos el gec!

A la cara de Tom s'hi esvaí la preocupació. Obrí son gec. Son coll
de camisa estava sòlidament cosit.

-Dolentot! Bé, ja podeu tocar pirandó. Estava segura que havíeu fet
el plaga i havíeu anat a nedar. Però us perdono. Tom: em fa l'efecte
que sou una mena de gat escaldat, com diu la gent... i millor del
que sembleu, per _aquesta_ vegada.

Mig li recava que la seva sagacitat hagués fet fallida, i mig
s'alegrava que Tom s'hagués ensopegat, per una vegada, a servar
obedient conducta.

Però Sidney digué:

-Bé, jo diria que li havíeu cosit el coll amb fil blanc; però ara és
negre.

-Oital, si el vaig cosir amb fil blanc! Tom!

Però Tom no n'esperà l'acabament. En passar la porta, digué:

-Siddy, això et valdrà una pallissa.

En un indret segur, Tom examinà dues grans agulles clavades a les
gires del seu gec; i estaven enfilades, l'una enfilada de fil blanc
i l'altra de negre.

-Mai no n'hauria hagut esment, si no hagués estat per Sid. Llamp! De
vegades ella ho cus amb fil blanc, i de vegades ho cus amb fil
negre. Voldria, en nom de Déu, que sempre ho fes amb l'un o amb
l'altre: no puc estar tan amatent als canvis. Però em jugo qualsevol
cosa que a Sid l'estaborniré. Li daré una lliçó!

Tom no era pas el noi model del poblet. Coneixia molt bé quin era el
noi model, tanmateix, i li feia fàstic.

Al cap de dos minuts, o menys i tot, havia oblidat tots els seus
mals de cap. No era perquè sos mals de cap fossin per a ell ni una
mica mica menys amargs i atuïdors que els d'un home gran per a un
home gran, sinó perquè un nou i poderós interès els passà al davant,
i els esvaí per aquella estona en la seva ment; igual que els
infortunis dels homes són oblidats en l'exaltació de les empreses
noves. Aquest nou interès era una valuosa novetat en l'art de
xiular, que acabava d'adquirir d'un negre; i ell es delia per
ensinistrar-s'hi sense noses. Consistia en un peculiar caient
ocellívol, una mena de líquid refilet, que hom produïa per un
contacte de la llengua amb el paladar, a breus intervals, en mig de
la música. El lector probablement recorda com es fa, si mai ha estat
noi. Diligència i atenció aviat aconseguiren de fer-l'hi dominar, i
ell baixà a grans passes pel carrer, amb la boca plena d'harmonia i
l'ànima plena de gratitud. Sos sentiments eren ben iguals als d'un
astrònom que ha descobert un nou planeta. Sens dubte, pel que
pertoca a un plaer intens, pregon, sense mescla, l'aventatge era per
al noi i no pas per a l'astrònom.

Les tardes d'istiu són llargues. Encara no era fosc. De cop i volta,
Tom parà de xiular. Tenia al davant un estrany: un noi una mica més
gran que ell. Un nou vingut de qualsevol edat o sexe era una
colpidora curiositat en el pobre poblet de Sant Petersburg. A més,
el noi anava ben vestit: ben vestit en dia de feina. Això era
simplement astorador. Sa gorra era una cosa bonica. Son gec de tela
blava, ajustadament cordat, era nou i airós, i també ho eren sos
pantalons. Duia sabates, i això que tot just era divendres. Fins i
tot portava corbata, un bocí brillant de cinta. Tenia un tarannà
aciutadanat que removia les entranyes de Tom. Quant més Tom badava
en front de l'esplèndida meravella, més arremangava el nas,
impressionat per aquella bellor, i li semblava que son propi
abillament es tornava més i més arrossinat. Cap dels dos nois
parlava. Si l'un es movia, l'altre es movia; però només que de
flanc, en un cercle. Es mantingueren faç contra faç i fit a fit tota
l'estona. A la fi, Tom digué:

-Puc apallissar-vos!

-Em plauria de veure com ho intenteu.

-Bé, doncs, puc escometre-ho.

-No, que no podeu, tanmateix.

-Sí, que puc.

-No, que no podeu.

-Puc.

-No podeu.

-Puc.

-Que no.

Hi hagué una pausa inconfortable. Aleshores Tom digué:

-Com us dieu?

-No és cosa del vostre ram. .

-Bé, doncs, jo ara en puc fer una cosa del meu ram.

-Bé, i per què no ho proveu?

-Si parleu gaire, ho faré.

-Gaire... gaire... gaire...! Que me'n doneu, de fil!

-Oh! Us penseu que sou molt viu: oi? Podria apallissar-vos tenint
una mà lligada al meu darrera, si volia.

-Bé, per què no voleu fer-ho? Perquè vós _dieu_ que podeu fer-ho.

-Bé, ho faré, si beneitegeu gaire.

-Oh! sí... He vist famílies senceres en el mateix compromís.

-Murri! Us penseu que sou algú: veritat?

-Ai, ai! Quín capell!

-Podeu abonyegar-lo, aquest capell, si no us plau. Llengua que no li
deu una patacada: qui li doni una patacada, rebrà.

-Sou un mentider.

-Vós en sou un altre.

-Us baralleu de per riure, i no goseu començar.

-Vejam... fugiu-me del davant!

-Escolteu: si ha de durar gaire més aquest desvergonyiment, agafo
una pedra i us enceto el cap.

-Oh! És clar que ho fareu.

-Bé, doncs, _ho faré_.

-Bé, per què no ho feu, doncs? Per què aneu dient que ho fareu? Per
què no ho feu? És perquè teniu por.

-No en tinc, de por.

-Sí que en teniu.

-No, que no en tinc.

-Sí que en teniu.

Una altra pausa, i més ullades i borneig, l'un al volt de l'altre.

Al cap de poc estigueren espatlla contra espatlla. Tom digué:

-Aneu-vos-en d'aquí.

-Aneu-vos-en vós.

-No vull, en bona refè.

-En bona refè, no vull.

Així romangueren, cadascú amb un peu fent angle, com un estrep, i
tots dos empenyent, que més no podien, i mirant-se amb les celles
arrufades d'odi; però cap dels dos no pogué guanyar aventatge.
Després de lluitar fins que tots dos foren arborats i envermellits,
cadascú relaxà la seva tensió amb vigilant cautela, i Tom digué:

-Sou un covard i un cadellet. Li parlaré de vós al meu germà gran, i
ell us pot ben estabornir, i jo li diré que ho faci.

-Què se me'n dóna, del vostre germà gran? Tinc un germà que és més
gran que no pas ell; i, fins i tot, pot engegar-lo per damunt
d'aquest clos.- (Tots dos germans eren imaginaris).

-Això és una bola.

-Perquè vos ho digueu, no vol dir que en sigui.

Tom féu una ratlla en la pols amb el seu dit gros, i digué:

-Llengua que no camineu damunt d'això. I si ho feu us aporrinaré
fins a aclotellar-vos en terra. Qualsevol que tingui llengua es
guanyarà un pebrot.

El noi nou ho petjà cuitosament, i digué:

-Heu dit que ho faríeu: ara vejam còm ho feu.

-No em feu més nosa, ja: val més que us en aneu a pendre la fresca.

-Bé: heu dit que ho faríeu... Per què no ho feu?

-Vatuanada! Ho faig per dos cèntims.

El noi nou es tragué de la butxaca dos coures dels grans, i els
mostrà irrisòriament en la mà estesa.

Tom, d'un patac, els tirà a terra.

En un instant els dos nois caigueren i giravoltaren pel fang,
aferrussats com a gats; i per espai d'un minut s'estiraren i
esquinçaren el pèl i els vestits, es donaren cops de puny i
esgarrapades al nas, i es cobriren de pols i de glòria. Al cap de
poc, allò que era confusió anà precisant-se; i en mig de la boira
del combat aparegué Tom, a cavall del noi nou, i pataquejant-lo amb
els punys.

-Digueu: «Em dono!»- féu Tom.

El minyó no feia sinó lluitar per alliberar-se. Plorava,
principalment de ràbia.

-Digueu: «Em dono!»- I els cops de puny continuaren. A la fi
l'estranger deixà sentir un ofegat «-Em dono!», i Tom el deixà alçar
i digué:

-Això us servirà de lliçó. Una altra vegada teniu més compte a mirar
amb qui feu el poca-solta.

El noi nou se n'anà tot raspallant la pols de sos vestits,
sanglotant, rondinant, i girant-se, adesiara, i sacsejant el cap i
amenaçant amb allò que faria a Tom «l'altra vegada que l'atrapés al
carrer». A la qual cosa Tom respongué amb befes i emprengué el seu
camí joiosament; i, tan prompte com hagué girat l'esquena, el noi
nou arreplegà una pedra, l'engegà, i el tocà entre les espatlles, i
després girà cua i corregué com un antílop. Tom empaità al traïdor
fins a casa seva i així esbrinà on vivia. Mantingué la seva posició
a la porta per algun temps, desafiant l'enemic a sortir a fora; però
l'enemic es limità a fer-li ganyes darrera la finestra, i declinà la
proposició. A la fi la mare de l'enemic aparegué, i digué a Tom que
era un noi dolent, poca pena i ordinari, i li va manar que se
n'anés. Així, doncs, ell se n'anà, però digué que, ell rai, es podia
permetre d'ajornar-ho.

Arribà a casa molt tard aquella nit; i, en enfilar-se cautament a la
finestra, descobrí una emboscada en la persona de la seva tia; i
quan ella veié l'estat en el qual es trobaven sos vestits, la seva
resolució de convertir-li la festa del dissabte en captiveri i
treballs forçats esdevingué d'una fermesa diamantina.




CAPÍTOL II

El matí del dissabte havia vingut, i tot el món estiuenc era
brillant i gerd, i desbordant de vida. Hi havia una cantúria en cada
cor, i, si el cor era jove, la música eixia als llavis. Hi havia
joia en cada rostre, i primavera en cada pas. Els arbres «de la
llagosta» (1) eren en plena florida, i la fragància de les flors
omplia l'aire. Cardiff Hill, més enllà del poblet i damunt ell,
estava tot verd de vegetació, i queia a prou distància per a semblar
una Terra Paradisíaca, somniosa, sossegada i invitadora.

Tom aparegué per la vorera, amb una galleda de blanc i una brotxa; i
l'alegria fugí de la natura i una pregona melangia s'establí en son
esperit. Trenta yardes d'un clos dilatat, de nou peus d'altura! Li
semblà que la vida era tota buida, i l'existència una simple
càrrega. Tot sospesant, enfonsà la brotxa a la galleda, i la passà
damunt la post del cim; repetí l'operació; va tornar-hi; comparà la
insignificant llenca emblanqueïda, i segué damunt una caixa de
fusta, tot descoratjat. Jim eixí de la porta fent gambades, amb una
galleda de llauna, i tot cantant la cançó _Les Noies de Buffalo_. El
portar aigua de la bomba municipal havia estat sempre feina odiosa a
l'esguard de Tom, fins aleshores; però ara no li semblà el mateix.
Va recordar que hi havia colles de gent a la bomba. Nois i noies, de
blancs, de mulatos i de negres, hi estaven sempre esperant el torn,
descansant, baratant joguines, barallant-se, espinyant-se, fent
aldarull. I va recordar que, encara que la bomba no era sinó cent
cinquanta yardes enfora, Jim mai no tornava amb una galleda d'aigua
sinó passada una hora; i, així i tot, algú, generalment, havia
d'anar-lo a cercar. Tom digué:

-Escolteu, Jim: jo aniré a cercar l'aigua, si vos emblanquineu una
mica.

Jim bellugà el cap, i digué:

-No puc, senyoret Tom. La vella senyora em digué que anés i portés
aquesta aigua, i que no m'aturés a beneitejar amb ningú. I va dir
que esperava que el senyoret Tom em demanaria que jo emblanquinés, i
digué que jo toqués pirandó i tingués esment de la meva feina, i
digué que ella vetllaria per l'emblanquinament.

-Oh! No en feu cabal, del que hagi dit, Jim. Ella sempre hi parla,
així. Deu-me la galleda: no estaré fora sinó un minut. _Ella_ no ho
sabrà.

-Ah! No puc, senyoret Tom. La vella senyora em faria un cap nou. Ben
cert que me'l faria.

-_Ella!_ Ella mai apallissa ningú: tusta el cap d'un hom amb el
didal. I qui se n'encaparra d'això? Voldria saber-ho. Parla
qui-sap-lo, però el parlar no fa mal: almenys no en fa si no es posa
a gemegar. Jim, us donaré una bala! Us donaré una bala bona i
blanca.

Jim començà de vacil·lar.

-Bala blanca, Jim, i guanya sempre!

-Noi! És una cosa d'allò més bonica, a fe. Però, senyoret Tom, tinc
una gran por de la vella senyora.

Tanmateix Jim no era més que humà: una atracció com aquella era
massa forta per a ell. Deixà en terra la galleda i prengué la bala
blanca. Al cap d'un minut anava, cames ajudeu-me, carrer avall, amb
la seva galleda i una pruïja a l'esquena: Tom emblanquinava amb
vigor, i la tia Polly es retirava del camp amb una sabatilla a la mà
i el triomf en sos ulls.

Però l'energia de Tom no va durar gaire. Començà de pensar en la
grifolda que s'havia proposat per aquell dia, i sos dols es
multiplicaren. Aviat els nois en llibertat vindrien corrent,
esmerçant-se en tota mena de delitoses expedicions; i en farien
qui-sap-la riota, d'ell, perquè havia de treballar. Només el
pensar-hi l'abrusava com un foc. Es tragué la seva mundanal riquesa
i l'examinà: trossos de joguines, bales i escombraries; coses potser
abastament per a comprar un canvi de feina, però no pas per a
comprar tota una mitja hora de pura llibertat. Així, doncs, retornà
sos minvats cabals a la seva butxaca, i abandonà la idea d'intentar
la compra dels nois. En aquell moment, ombrívol i desesperat, una
inspiració esclatà dins ell, no menys que una gran, magnífica
inspiració. Agafà la seva brotxa i es posà tranquil·lament a
treballar. Ben Rogers comparegué tot seguit a la vista; el noi,
entre tots els nois, del que ell havia temut la mofa. Ben caminava
fent salts, bots i gambades; prova abastament que el seu cor era gai
i les seves esperances esbarjoses. Menjava una poma, i feia a
intervals un llarg i melodiós esgarip seguit d'un ding-dong-dong,
ding-dong-dong, en to profund, perquè estava personificant un vapor.
A mesura que s'anà atansant, apaivagà la seva celeritat, es posà al
mig del carrer, es decantà d'allò més a estribor, i orsà
feixugament, amb laboriosa pompa i minuciositat, perquè
personificava el «Big Missouri», i es creia tenir un calat de nou
peus d'aigua. Ell era vapor i capità, i campaner, tot plegat: així
és que havia d'imaginar-se a sí mateix en sa pròpia coberta més
alta, donant les ordes i executant-les.

-Pareu, mestre! Ning, ning, ning!- La marxa del vaixell gairebé
s'extingí, i ell tirà cap amunt, a pleret, envers la vorera.

-Màquina endarrera! Ning, ning, ning!- Redreçà sos braços, i els
posà tots enravenats per sos flancs avall. -Màquina a babord! Ning,
ning, ning! Xu, xx, xu, xu!- La mà dreta descrivia a l'ensems
cercles majestuosos, perquè representava una roda de quaranta peus.
-Refermeu a estribord! Ning, ning, ning! Xu, xx, xu, xu!- La mà
esquerra començà de descriure cercles. -Pareu a estribord! Ning,
ning, ning! Pareu a babord! Proa avant, decantant l'estribord! Para!
Gireu de mica en mica! Ning, ning, ning! Xu, xu, xu! Etzibeu aquesta
rellinga de gratil! De pressa, ara! Enfora l'amarra! Que esteu
badant? Deu un tomb a la soca amb la corda! Feu-vos arran del moll,
ara! Engegueu! Pareu la màquina, mestre! Ning, ning, ning! Xt! xt!
xt! (fent anar la clau de prova).

Tom continuà emblanquinant: no feu cabal del vapor. Ben el mirà de
fit a fit un moment, i després digué:

-Hi, hi! Esteu aquí estaqueta: no és veritat?

Cap resposta. Tom examinà son darrer toc amb l'esguard d'un artista.
Després donà una altra suau escomesa a la seva brotxa, i examinà el
resultat, com abans. Ben es posà al seu costat. A Tom la poma li
feia venir salivera, però romangué quiet, sempre maldant. Ben digué:

-Hola, minyó! Us cal treballar: oi?

Tom es mogué sobtadament i digué:

-Ah! Sou vós, Ben? No me n'havia atalaiat.

-Sabeu? me'n vaig a nedar, jo. No us agradaria de poder venir? Però,
és clar, més us estimeu treballar: oi? És clar, que us ho estimeu
més.

Tom contemplà el minyó una estona, i digué:

-De què en dieu treball?

-Bé, no es feina, això?

Tom reprengué l'emblanquinament, i contestà amb negligència:

-Bé, potser que en sigui i potser que no en sigui. El que jo sé és
que ve a la mida de Tom Sawyer.

-Oh! Escolteu: no voleu pas dar entenent que us agradi?

La brotxa continuava movent-se.

-Agradar-me? Bé, no sé per què no m'hauria d'agradar. És que un hom
té la sort d'emblanquinar una tanca cada dia?

Això posà l'afer sota una nova llum. Ben va parar de rosegar la seva
poma. Tom passà la brotxa exquisidament d'ací d'allí, reculà per a
veure l'efecte, afegí un toc en aquest indret i aquell altre, i
sospesà de bell nou l'efecte, mentre Ben li reparava cada moviment,
i esdevenia més i més interessat, més i més absort.

Al cap de poc digué:

-Escolteu, Tom: deixeu-me emblanquinar una mica.

Tom reflexionà: estava a punt de consentir, però canvià de
determini.

-No, no; la tia Polly és molt mastegatatxes pel que fa a aquest clos
(el de la banda del carrer, sabeu?); però, si fos el clos de la
banda del darrera, a mi tant me fóra i a ella també. Sí, és molt
mastegataxes, pel que fa a aquest clos: hom ha d'anar amb molt de
compte: crec que no hi hauria un noi entre mil, i potser entre dos
mil, que ho pogués fer de la manera que cal.

-Sí? De bo de bo? Oh! Vaja, deixeu-m'ho provar només: només una
mica. Jo bé us ho deixaria fer, si vós fóssiu jo, Tom.

-Bé, a mi em plauria, indi honrat; però la tia Polly... Mireu, Jim
volia fer-ho, però ella no li ha volgut consentir. Sid també volia
fer-ho, però ella tampoc li ha volgut consentir. No veieu, ara, que
estic lligat, en aquest punt? Si vós us emprenguéssiu el clos, i
passés qualsevol cosa...

-Oh! Romansos! Tindré tant d'esment com vós mateix. Deixeu-m'ho
provar. Escolteu... us daré el dintre de la poma.

-Bé, veureu... No, Ben: traieu-vos-ho del cap: tinc por...

-Us la daré _tota!_

Tom féu remissió de la brotxa amb repugnància en el rostre, però amb
daler en el cor. I, mentre l'ex-vapor «Big Missouri» treballava i
suava al sol, l'artista retirat seia damunt un barril, a l'ombra, a
curta distància; deixava penjar les cames, mossegava la poma amb la
boca plena, i planejava el carnatge de més innocents. No mancava
material: més nois s'esqueien per alli, a cada estona: venien per a
fer mofes, però romanien per emblanquinar. Poc abans que Ben
estigués atuït, Tom havia baratat la nova avinentesa d'emblanquinar,
a Billy Fisher, per un estel, sòlidament adobat; i quan aquest ja en
tingué prou, Johnny Miller comprà de ser-hi, mitjançant una rata
morta i un cordill per a fer-la giravoltar; i així successivament,
hora darrera hora. I, quan hom arribà a mitja tarda, el pobre minyó
miserable del matí estava literalment saturat de riqueses. Tenia, a
més de les coses abans esmentades, dotze bales, part d'una
mandolina, un tros d'ampolla blava per a mirar-hi a través, un canó
de rodet, una clau que no servia per a obrir res, un bocí de guix,
un tap de vidre d'una garrafa, un soldat de plom, un parell de
capgrossos, sis coets, un gatet borni, un pom de porta, de llautó,
un collar de gos (sense gos), el mànec d'un ganivet, quatre peces de
pela de taronja i un vell marc de finestra fet malbé. Havia tingut,
mentrestant, una bona, bella estona ociosa, i qui-sap-la
companyia... i el clos lluïa de tres capes de blanc! Si el blanc no
li hagués arribat a mancar, hauria causat la fallida de tots els
nois del poblet.

Tom es digué que aquest món, al capdavall, no era tan buit com això.
Havia descobert una gran llei d'activitat humana, sense saber-ho: és
a dir, que per fer que un home o un noi desitgin una cosa, només cal
convertir la cosa en difícil d'atènyer. Si hagués estat un gran
filòsof ple de saviesa, com l'autor d'aquest llibre, hauria capit
aleshores que la feina consisteix en qualsevol cosa que un hom
estigui obligat a fer, i que el joc consisteix en qualsevol cosa que
un hom no estigui obligat a fer. I això l'hauria ajudat a compendre
per què el fer flors artificials o maldar en el molí dels forçats és
feina, mentre el jugar a bitlles o trescar pel Mont Blanc no és sinó
divertiment. Hi ha rics senyors a Anglaterra que menen carruatges de
passatgers, tirats per quatre cavalls, per espai de vint o trenta
milles, en una ruta diària, a l'istiu, perquè el privilegi els costa
una pila de diners; però, si els oferissin soldada pel servei, això
el convertiria en feina, i ells aleshores el deixaríen córrer.

El minyó medità una estona sobre el canvi substancial que s'havia
esdevingut en les seves mundanes circumstàncies, i després s'adreçà
al quarter general, a retre comptes.

(1) "Arbres de la llagosta": Acàcies dels tipus Gleditsia o Robinia.




CAPÍTOL III

Tom comparegué davant la tia Polly, que estava asseguda vora una
finestra oberta, en una plaent cambra del darrera, que era alcova,
menjador i biblioteca, tot plegat. L'aire balsàmic de l'istiu, la
calma reposadora, la flaire de les flors, i la somnolent bonior de
les abelles, havia fet el seu efecte, i ella estava pesant figues
sobre la mitja que tenia entre mans, mancada de tota companyia que
no fos la del gat, el qual també se li havia adormit a la falda. Les
seves ulleres havien estat encimbellades damunt sa testa gris, com a
precaució de seguretat. Ella havia cregut que, naturalment, ja faria
d'allò més temps que Tom s'hauria escapat, i la meravellava de veure
que comparegués dins el seu poder altra vegada d'aquesta intrèpida
manera. Digué ell:

-No puc anar a jugar, ara, tia?

-Còm s'entén? Ara ja? Quanta de feina heu fet?

-Ja tota és acabada, tia.

-Tom, no em digueu mentides. No ho puc sofrir.

-No és mentida, tia: ja està tot llest.

La tia Polly no es refià gaire d'aquesta declaració. Eixí a fora a
veure-ho per sí mateixa; i hauria estat prou contenta de trobar que
fos veritat un vint per cent de l'afirmació de Tom. Quan trobà tot
el clos emblanquinat, i àdhuc emblanquinat amb força gruix, i àdhuc
amb una faixa afegida a terra, el seu astorament fou gairebé
inexpressable. I va fer:

-Mai ho hauria dit! No cal dar-hi voltes; podeu treballar quan en
teniu ganes, Tom.- I després aigualí el compliment, tot afegint:
-Però que poques, repoques vegades en teniu ganes, la veritat! Bé,
aneu-vos-en i jugueu: però mireu de tornar abans que passi la
setmana: altrament, hi haurà pallissa.

Tan retuda estava per l'esplendor d'aquella feta, que se l'emportà
al recambró i escollí una poma de les millors, i la hi donà, mentre
li feia una lliçó edificant sobre el preu i delectança majors de
qualsevol gust, quan venia sense pecat i després d'un virtuós
treball. I, mentre ella acabava amb una venturosa filigrana de
textos bíblics, ell va pispar un bunyol.

Després sortí tot saltant; i veié Sid, que tot just començava a
pujar l'escala descoberta que menava a les cambres posteriors del
segon pis. Hi havia grumolls de terra a l'abast, i l'aire se n'omplí
en un dir Jesús. Els grumolls es precipitaren enfurits al volt de
Sid com una pedregada, i abans que la tia Polly pogués reconcentrar
les seves corpreses facultats i comparèixer a son ajut, sis o set
havien encertat, i Tom havia fet un bot damunt el clos i era fora.
Hi havia una porta, però en general el temps li curtejava massa per
a fer-ne us. La seva ànima romangué en pau, ara que havia dat a Sid
el tracte que mereixia per haver cridat l'atenció sobre son fil
negre i haver-li creat un mal de cap.

Tom vorejà l'illa edificada i passà per una via fangosa que avançava
pel darrera de l'estable de vaques de sa tia. No trigà a trobar-se
en tota seguretat, més enllà de l'abast de la captura i el càstig; i
s'adreçà envers la plaça del poblet, on dues colles militants de
minyons s'havien trobat per a la lluita, segons un previ
assenyalament. Tom era general d'un d'aquests exèrcits i Joe Harper
(un amic del cor) era general de l'altre. Aquests dos grans capitans
no es dignaven lluitar personalment (cosa més escaiguda als
peixi-minuti), sinó que seien plegats damunt una eminència i
dirigien les operacions de la campanya per ordes que trametien els
ajudants de camp. L'exèrcit de Tom guanyà una gran victòria, després
d'una llarga batalla, d'allò més aspra. En acabat, hom comptà els
difunts, hi hagué canvi de presoners, es fixaren els termes de la
pròxima ruptura i s'assenyalà el dia per a la necessària batalla;
després de la qual cosa els exèrcits es posaren en rengles i
partiren, i Tom se n'anà cap a casa tot sol.

Mentre passava vora la casa on vivia Jeff Thatcher, veié una noia
nova en el jardí, una exquisida criatura d'ulls blaus i cabell
daurat, aconduït en dues llargues trenes, que duia una blanca túnica
estival i uns pantalonets brodats. L'heroi de tan recent triomf
esdevingué retut, sense que hom disparés un tret. Una certa Amy
Lawrence s'esvaí del seu cor, sense deixar memòria al seu darrera.
Ell havia cregut que l'estimava fins a la follia i son daler li
havia semblat una adoració, i ara veia que no era sinó una pobra i
mesquina parcialitat fugidora. Havia passat mesos conquerint-la,
ella l'havia acceptat, feia amb prou feines una setmana; ell havia
estat el minyó més feliç, més altívol del món només durant la
curtesa de set dies, i aquí, en un instant, ella havia sortit de son
cor com un estranger vingut per atzar, la visita del qual és
acabada.

Adorà aquest nou àngel amb esguard furtiu, fins que veié que ella
l'havia descobert: aleshores va fer veure que no sabia que ella fos
present, i començà de «fer-se veure» en tota mena d'absurdes faisons
infantívoles, per guanyar-se la seva admiració. Romangué en aquesta
grotesca ximpleria per algun temps; però de tant en tant, en mig
d'algunes perilloses performances gimnàstiques, mirà de cua d'ull, i
veié que la noieta s'adreçava cap a la casa. Tom se n'anà al clos, i
es decantà damunt ell, tot planyívol, i esperant que ella voldria
aturar-se una mica més. Ella s'aturà una mica damunt els graons, i
després avançà cap a la porta. Tom exhalà un gran sospir quan ella
posà el peu en el llindar; però son rostre s'il·luminà, i amb motiu,
perquè ella tirà un pensament damunt el clos, un moment abans de
desaparèixer. El minyó es posà a córrer i s'aturà no gaire lluny de
la flor, i després es protegí els ulls amb la mà, i començà de mirar
carrer avall, com si hagués descobert quelcom d'interessant que anés
en aquella direcció. Al cap de poc arreplegà una palla i provà de
gronxar-la damunt son nas, amb el cap decantat molt endarrera; i,
mentre es movia d'una banda a l'altra en sos esforços, vorejava més
i més el pensament: finalment son peu nu reposà damunt ell, els dits
plegadissos del peu es clogueren damunt ell, i el noi partí fent
gambades amb el seu tresor i desaparegué per la cantonada. Però
només fou que per un minut: només el temps de posar-se la flor al
trau de la jaqueta, vora el cor, o potser vora l'estòmac, perquè no
era gaire assabentat d'anatomia, i en cap manera hipercrític.

Tornà en acabat, i s'estigué vora el clos fins a la caiguda de la
nit, «fent-se veure» com abans; però la noia no tornà a mostrar-se,
encara que Tom es reconfortés una mica amb l'esperança que ella,
mentrestant, devia estar vora alguna finestra, adonant-se de les
seves atencions. Finalment, tornà amb repugnància a casa seva, plena
de visions sa pobra testa.

Durant tot el sopar estigué tan alegre, que la seva tia es preguntà
«quín esperit se li havia ficat al cos». Fou objecte d'un bon reny
per haver tirat grumolls a Sid, i no semblà preocupar-se'n gota.
Provà de robar sucre sota el mateix nas de la seva tia, i li
tustaren els nusos dels dits. Ell digué:

-Tia, a Sid no el tusteu pas quan n'agafa.

-Bé, Sid no aturmenta un hom, com vós feu. Sempre estaríeu de cap al
sucre, si no us vigilava.

Ella se n'anà aviat cap a la cuina, i Sid, feliç amb la seva
immunitat, abastà la sucrera amb una mena de glorieig en front de
Tom, que era gairebé insuportable. Però els dits del minyó
lliscaren, i la sucrera caigué i es trencà. Tom estava extasiat, i
en tanta de manera, que fins i tot dominà sa llengua i romangué en
silenci. Pensà que ell no diria una paraula, fins i tot quan la seva
tia entrés, sinó que seuria perfectament quiet fins que ella demanés
qui havia fet la trencadissa; i aleshores parlaria, i fóra la més
bella cosa de tot el món el veure al manyac model atrapant una
sumanta. Estava tan sadoll de gaubança, que amb prou feines pogué
contenir-se quan la vella senyora tornà, i s'aturà damunt el
desastre, descarregant llampecs d'ira damunt les ulleres. Ell es
digué a sí mateix:

-Ara ve allò!-, I al següent instant rodava per terra! La mà potent
enlairava per colpir de bell nou, quan Tom cridà:

-Atureu-vos: per què m'escometeu a mi? És Sid qui l'ha trencada!

La tia Polly s'aturà perplexa; i Tom mirà, en cerca de guaridora
pietat. Però ella, en recobrar la veu, digué només:

-Uf! Bé, ça com lla la pallissa, em penso, no ha estat indeguda. Ben
segur que deveu haver fet alguna altra descarada dolenteria quan jo
no era present.

Després, ella sentí el retret de la seva consciència, i es delia per
dir quelcom de bo i amorós; però judicà que això seria interpretat
com a confessió d'una errada seva, i la disciplina prohibia semblant
cosa. Així és que servà silenci i se n'anà a les seves tasques amb
el cor contorbat. Tom feia el bot en un recó, i exagerava sos
sofriments. Coneixia que, cor endins, la seva tia s'agenollava
davant seu, i es sentia acerbament satisfet d'aquesta comprensió.
Ell no arboraria cap senyal, ni s'adonaria de cap. Sabia que una
llambregada afanyosa queia al seu damunt, ara i adés, a través d'un
tel de llàgrimes; però ell refusava de fer-ne esment. Es
representava a sí mateix en son llit, malalt de mort, amb la seva
tia decantant-se-li al damunt, tot implorant una parauleta de perdó;
però ell girava la cara envers la paret i moria sense dir aquella
paraula. Ah! Què passaria per dintre d'ella, aleshores? I es
representava a sí mateix portat a casa, del riu estant, mort, amb
sos rulls amarats, i ses pobres mans quietes per sempre i son cor
ferit en repòs. Còm ella es tiraria al damunt seu i còm caurien les
llàgrimes a dolls, i pregarien sos llavis a Déu que li retornés el
seu minyó, tot dient que ella no l'ofendria mai més, mai més! Però
ell jauria allí blanc i enfredorit, sense cap moviment: pobra petita
víctima, les dolors de la qual havien trobat la fi. Tant estimulà
sos sentiments amb l'aire patètic d'aquest somni, que hagué de
vetllar per seguir empassant-se la saliva, perquè estava arran
d'escanyar-se; i sos ulls nedaren en un enterboliment aquós, que el
parpelleig féu sobreeixir, i davallà i gotejà per l'extrem de son
nas. I tanta de voluptat trobava en aquest afalac de sos dols, que
no podia comportar que cap alegria mundana, cap ressonant
delectança, hi fes intrusió: així és que al cap de poc, quan sa
cosina Maria entrà ballant, tota alegre del goig de veure la casa de
bell nou, després d'una interminable excursió d'una setmana al camp,
ell s'aixecà i avançà entre núvols i foscúria cap a una porta,
mentre ella portava sol i cantúries per l'altra. Anà esmaperdut, ben
lluny dels indrets on solien trobar-se els nois, i en cercà de
desolats, que fossin en harmonia amb son esperit. Un rai d'estaques
que hi havia al riu l'invitava, i ell s'assegué en son caire
d'enfora, i contemplà l'ombrívola extensió del corrent, no desitjant
aleshores sinó d'ofegar-se de cop i volta, i sense ataleiar-se'n,
sense sofrir l'inconfortable tràmit enginyat per la natura.
Aleshores es recordà de la seva flor. La tragué, tota arrugada i
marcida, i ella augmentà poderosament la seva tètrica felicitat. Es
preguntà si ella s'apiadaria d'ell en saber-ho. Quí sap si ploraria,
i desitjaria de tenir el dret de posar-li els braços al voltant del
coll i reconfortar-lo? O bé giraria el cap fredament, com tot el
món, ple de buidor? Aquesta imatge li causà una tal agonia de
delectable sofriment, que l'anà regirant i regirant pel seu magí, i
l'anà considerant sota noves i variades llums, fins que esdevingué
ben gastada. A la fi s'aixecà, tot sospirant, i se n'anà entre la
fosca. Cap a dos quarts de deu o les deu passà pel carrer abandonat
on vivia l'adorada inconeguda; s'hi aturà un moment; cap so no
caigué damunt sa orella parada; una candela expandia una claredat
opaca damunt la cortina d'una finestra del segon pis. Era allí la
presència sagrada? S'enfilà al clos, i passà llisquívolament entre
les plantes, fins a romandre sota aquella finestra; mirà en l'aire,
envers ella, per llarga estona, i amb emoció; després s'ajagué en
terra sota d'ella, cara en l'aire, amb les mans estretes damunt el
pit, i servant la pobra flor marcida. I així hauria volgut morir: a
la serena, en la fredor del món, sense aixopluc damunt sa testa,
mancada de fogar, sense que una mà amistosa eixugués la suor mortal
de son front ni cap rostre amorós es decantés compassivament al
damunt seu quan vingués la gran agonia. I així el trobaria _ella_
quan mirés cap enfora, en l'alegre matí... i, oh!, qui sap si
deixaria caure una llàgrima damunt sa pobra figura sens vida, qui
sap si exhalaria un petit sospir, en veure una vida jove i brillant
tan rudement desfeta, tan immaturament dallada?

La finestra s'obrí; la veu discordant d'una criada profanà la santa
calma, i un diluvi d'aigua amarà les romanalles del màrtir atuït.

L'heroi ofegat saltà amb un esbufec d'alleujament; hi hagué un
zumzeig com de projectil en els aires, mesclat al murmuri d'una
maledicció; un so com de vidres petats es féu sentir, i una petita
forma vaga passà damunt el clos i es disparà en la fosca.

No gaire temps després, quan Tom, despullat per ficar-se al llit,
examinava sos vestits amarats a la llum d'una candela de sèu, Sid es
despertà; però si per acàs li vingué alguna tèrbola idea de fer
provatures d'al·lusions, s'hi repensà, i servà quietud, perquè llucà
el perill en la mirada de Tom. Tom es ficà al llit deixant de banda
la tirallonga de les pregàries, i Sid prengué nota, mentalment, de
l'omissió.




CAPÍTOL IV

El sol s'aixecà damunt un món tranquil, i resplendí damunt el poblet
pacífic com una benedicció. Acabat el desdejuni, la tia Polly
començà les pràctiques religioses de la família: primer de tot digué
una pregària erigida en sòlides fileres de cites escripturístiques,
encastades amb un prim morter de originalitat; i des del cim
d'aquell monument, llegí un capítol ferreny de la llei mosaica, com
si fos del Sinaí estant.

Després Tom es nuà el cinyell, per dir-ho així, i es posà a la tasca
per apendre sos versicles. Sid havia après la lliçó dies abans. Tom
despengué tota la seva energia en encabir-se cinc versicles a la
memòria; i trià una part del sermó de la Muntanya, perquè no pogué
trobar versicles que fossin més curts.

Al cap de mitja hora, Tom tenia una vaga idea general de la seva
lliçó, però només que això, perquè son magí atravessava tot el camp
del pensament humà, i ses mans eren atrafegades en distraccions
recreatives. Mary prengué son llibre per fer-lo recitar, i ell maldà
per descobrir son camí entre la boira.

-Benaventurats els a... a...

-Pobres.

-Sí... pobres. Benaventurats el pobres a... a...

-En esperit...

-En esperit. Benaventurats els pobres en esperit, perquè ells...
ells...

-Llur...

-Perquè llur. Benaventurats els pobres en esperit perquè llur... és
el reialme del cel. Benaventurats els que ploren, perquè ells...
ells...

-Se...

-Perque ells... a...

-S. e...

-Perquè ells _essa e_... Oh! No sé què és, això!

-Seran!

-Oh! Seran! Perquè ells seran... perquè ells seran a... a... Seran
plorats... a... a... Benaventurats els que seran... els que a... els
que seran plorats, seran a... a... seran què? Perquè no m'ho dieu,
Mary? Perquè us plau ésser tan roïna?

-O Tom, pobre cap de fusta! No és pas que jo us sigui un corcó. No
ho voldria pas, de ser-vos-en. Heu de tornar-hi, i apendre-ho. No us
descoratgeu, Tom: ja en sortireu... I, un cop n'hagueu sortit, us
donaré quelcom d'allò més bonic! Ah! així: això és un bon minyó!

-Molt bé! I quína cosa és, Mary? Digueu-me quína cosa és.

-Deixeu-ho córrer, Tom. Ja sabeu que si dic que és bonic, és bonic.

-Oi, Mary. Molt bé: m'hi aferrussaré altra vegada.

I s'hi aferrussà altra vegada; I, sota la doble tensió de la
tafaneria i el guany en perspectiva, ho féu amb tant d'abrivament,
que reeixí d'una manera esclatant.

Mary li donà un flamant ganivet Barlow, que costava dos rals i
escadús; i la convulsió de gaubança que féu trontollar el seu
organisme el sacsejà fins als fonaments.

En veritat, el ganivet no servia per a tallar res, però era un
evident Barlow, i aquest instrument era d'una inconcebible
sumptuositat; baldament la qüestió de si els nois de l'Oest havien o
no arribat a imaginar que semblant arma podia segurament ser
falsificada per al seu menyscabament, és un imposant misteri que mai
serà resolt, tal vegada. A Tom se li acudí de fer-hi senyals a
l'armari, i anava preparant-se per començar la tasca a la taula
escriptori, quan el cridaren a abillar-se per a l'escola dominical.

Maria li donà una ribella de llauna amb la seva aigua, i un troç de
sabó, i ell passà la porta i posà la ribella damunt d'un escambell
que hi havia per allí: després ficà el sabó a l'aigua i l'hi deixà
estar; s'arremangà les mànegues; escampà dolçament l'aigua per
terra; i després entrà a la cuina i començà d'eixugar-se la cara
diligentment amb la tovallola de darrera la porta. Però Mary remogué
la tovallola i digué:

-No us en deu vergonya, Tom? No sigueu tan dolent. L'aigua no us
farà cap mal.

Tom romangué una mica desconcertat. La ribella fou emplenada de bell
nou, i aquesta vegada Tom es decantà damunt ella una estoneta,
arreplegant coratge; s'hi ficà amb una alenada profunda, i ho
envestí. Quan entrà a la cuina al cap de poc, amb els ulls closos, i
anant a les palpentes amb totes dues mans en cerca de la tovallola,
un honorable testimoni de sabonera i aigua degotava de la seva faç.
Però en eixir de la tovallola, son estat no era encara satisfactori,
perquè l'àrea neta cessava de cop i volta, com si fos una màscara,
damunt la seva barba i les seves barres. Per sota i més enllà
d'aquesta ratlla hi havia una ombrívola extensió de territori eixut,
que s'estenia cap avall pel seu davant, i, pel darrera, al voltant
del coll. Mary el prengué pel seu compte, i quan estigué llest era
un home i un germà, sense diferència de color; i son cabell amarat
era pentinat gentilment, i sos petits rulls elaborats amb un efecte
general d'exquisidesa i simetria. (Ell s'aplanava els rulls
d'amagat, amb treball i molèsties, i s'encastava el cabell ben arran
del cap, perquè opinava que els rulls eren afeminats, i els seus li
omplien la vida d'amargor.) Després Mary tragué un tern que ell no
havia usat sinó els diumenges per espai de dos anys (hom ne deia,
senzillament, «l'altre vestit»). I d'això en podem deduir la
magnitud del seu guarda-roba. La noia l'endegà, després que ell
mateix s'hagué abillat; cordà el gec polit fins a la seva barba,
girà el gran coll de camisa damunt les seves espatlles, el raspallà
i el coronà amb el capell de palla, que tot era de clapes. Semblava
ara en gran manera millorat i inconfortable; i, verament, es sentia
tan inconfortable com semblava, perquè tot el vestit i la netedat
l'enravenaven d'una manera, que allò era un fel. Esperava que Maria
s'oblidaria de les seves sabates, però l'esperança es mustigà; va
untar-les totes amb sèu, com era el costum, i les portà. Ell perdé
el bon geni, i digué que sempre li feien fer allò que no volia. Però
Maria digué persuasivament:

-Tom, vejam... això és ser bon minyó?

Així és que es ficà les sabates, tot rondinant. Mary aviat estigué
llesta, i els tres infants eixiren cap a l'escola dominical, indret
que Tom odiava amb tot el cor; però a Sid i Mary els plaïa.

L'escola del diumenge durava de les nou fins a dos quarts d'onze; i
després venia el servei religiós. Dos dels infants romanien sempre
voluntàriament a oir el sermó; l'altre romania també... per motius
més poderosos. Els bancs de respatller enlairat i sense coixins que
hi havia a l'església podrien contenir unes tres centes persones;
l'edifici era una petita cosa senzilla, amb una mena de caixa de pi
al cim, com a cloquer. A la porta, Tom reculà i s'acostà a un
camarada que duia el vestit de les festes.

-Escolta, Bill: tens un bitllet groc?

-Sí.

-Quant ne vols?

-Quant ne dones?

-Un tros de llamí i un ham de pescar.

-Deixa-m'ho veure.

Tom ho exhibí. Eren satisfactoris, i hi hagué barata de propietat.
Després Tom vengué un parell de bales bones i blanques per tres
bitllets vermells, i alguna altra bagatel·la per un parell de blaus.
Sotjà altres nois a mesura que venien, i continuà comprant bitllets
de diverses colors, per deu o quinze minuts més. Entrà a l'església,
després, amb un eixam de nois i noies nets i sorollosos; se n'anà
cap el seu seient i començà una baralla amb el primer noi que trobà
al seu abast. El mestre, hom greu i ancià, va intervenir-hi; després
girà l'esquena un moment, i Tom estirà els cabells d'un noi del banc
veí, i estava tot absort llegint son llibre quan el noi va girar-se.
Clavà una agulla en un altre noi, tot seguit, per a sentir-li dir:
-Ui!- i fou renyat novament pel mestre. Tota la classe de Tom era
d'un model: inquieta, sorollosa i carregosa. Quan els tocava de dir
la lliçó, cap d'ells no sabia els versicles perfectament, sinó que
tothom els ho havia d'apuntar. Tanmateix, però, passaven prou
turment, i cadascú tenia son premi en bitlletets blaus, cada un dels
quals portava un passatge de l'Escriptura; cada bitllet blau era la
paga d'haver recitat dos versicles. Deu bitllets blaus equivalien a
un de vermell, i podien ser-hi baratats; deu bitllets vermells
equivalien a un de groc; per cada deu bitllets grocs el
superintendent donava una Bíblia molt senzillament enquadernada (que
no arribava a valer mig dòlar en aquells temps venturosos) al
deixeble. Quants de mos lectors tindrien l'activitat i l'aplicació
d'encabir-se a la memòria dos mil versicles, fins i tot per una
Bíblia de Doré? I, no obstant, Mary havia adquirit dues Bíblies
d'aquesta manera; això li representava la tasca pacient de dos anys;
i un noi de parentela alemanya n'havia guanyades quatre o cinc. Una
vegada, aquest recità tres mil versicles sense aturar-se; però la
tensió exercida damunt ses facultats mentals era massa gran, i des
d'aquell dia esdevingué poc menys que un idiota: lamentable
infortuni per a l'escola, perquè en les grans avinenteses, davant
d'espectadors, el superintendent sempre feia sortir aquell noi
perquè (com deia Tom) «s'engegués». Només els deixebles vells
procuraven servar llurs bitllets, no deixant de banda llur tediosa
tasca fins a assolir una Bíblia: així és que la remissió d'un
d'aquests premis era un rar i notable esdeveniment; el deixeble que
havia reeixit era tan gran i conspicu, aquell dia, que en tal moment
tot si d'alumne s'encenia d'una nova ambició que ben sovint durava
un parell de setmanes. És possible que l'estómac intel·lectual de
Tom no hagués mai experimentat veritable fam d'un d'aquests premis;
però tot son ésser, evidentment, s'havia delit molts de dies per la
glòria i l'esclat que els voltava.

Com de costum, el superintendent romania dret, en front del púlpit,
amb un llibre d'himnes, tancat, a la mà i l'índex ficat entre les
seves pàgines, i comandà atenció. Quan un superintendent d'escola de
diumenge fa son petit discurs habitual, un llibre d'himnes a la mà
li és tan necessari com la inevitable fulla de música a un cantaire
que està part davant d'una plataforma i canta un solo en un concert,
encara que el motiu d'això és un misteri; perquè el pacient no passa
mai els ulls pel llibre d'himnes ni per la fulla de música. Aquest
superintendent era una tènue criatura de trenta cinc anys, amb una
perilla crespada i cabell curt i crespat; portava un coll rígid i
dret, l'extrem superior del qual ben bé li arribava a les orelles, i
les agudes puntes del qual s'encorbaven cap endavant, en front dels
angles de la seva boca: aquest clos obligava a un esguard ben recte
cap endavant, i a girar tot el cos quan calia mirar de costat. La
seva barba l'apuntalava una corbata tota estesa, que era tan llarga
i tan ampla com un bitllet de banc, i tenia caps de serrell; els
extrems de les seves botes eren girats violentament cap amunt,
segons la moda del dia, com a lliscadores de trineu: efecte
pacientment i laboriosament produït pels joves, seient amb els dits
del peu apretats contra una paret hores senceres. El senyor Walters
era de posat molt curiós, i de cor ben sincer i com cal; i tenia les
coses i els indrets sagrats en tanta de reverència, i els separava
tant de les matèries mundanals, que, sense que ell se n'adonés, la
seva veu d'escola de diumenge havia adquirit una entonació peculiar
que desapareixia totalment els dies de feina. Començà d'aquesta
manera:

-Ara, minyons, necessito que segueu tan correctament i gentilment
com pugueu, i em presteu tota la vostra atenció per un minut o dos.
Això és, així. Així és com ho fan els nens i les nenes bons minyons.
Estic veient una nena petita que mira enfora de la finestra; em temo
que es pensa que estic en algun indret d'allí fora: potser dalt d'un
arbre fent un discurs als ocellets. (Rialleta aprovatòria.) He de
dir-vos quin bé em fa, de veure tantes carones netes i brillants
acoblades en un lloc com aquest, aprenent de obrar rectament i
d'ésser bons.

I així succesivament. No és necessari de trametre la resta del
discurs. És un model que no varia; això fa que ens sigui familiar a
tots.

El darrer terç del discurs fou malmès pel renovellament de lluites i
altres divertiments entre alguns nois de mala conducta, i per les
inquietuds i murmuris que s'estenien arreu arreu, banyant, fins i
tot, els fonaments de roques isolades i incorruptibles com Sid i
Mary. Però tot això parà de sobte en apaivagar-se la veu del senyor
Walters; i la conclusió del discurs fou rebuda amb un esclat de
silenciós agraïment.

Una bella part dels murmuris havia estat ocasionada per un
esdeveniment més o menys inavesat: l'entrada de visitants: l'advocat
Thatcher, acompanyat de un home molt vell i molt feble, i d'un bell
senyor cavallerívol, de mitja edat i cabell gris d'acer, i una
senyora tota digna, que era sens dubte la muller de aquest. La
senyora portava una nena. Tom havia estat inquiet y ple de pruïges i
malhumor, i amb la consciència que el remordia: no podia confrontar
l'esguard d'Amy Lawrence, no podia sofrir sa mirada amorosa. Però
quan veié la petita nouvinguda, son esperit se abrandà tot ell de
benaventurança en un dir Jesús. A l'instant següent, feia ostentació
de si mateix amb totes les seves forces; dant cops de puny als
altres nois, estirant-los els cabells, fent ganyotes: en una
paraula, servint-se de tota art que semblés adequada per a fascinar
una noia i guanyar-ne l'aplaudiment. La seva gaubança no tenia sinó
una clivella: el record de la seva humiliació en el jardí d'aquell
àngel; però aquella sorrenca memòria l'anaren esborrant ones rues de
felicitat que li passaven al damunt. Als visitants hom els donà el
més alt seient d'honor, i, tan prest com fou acabat el discurs del
senyor Walters, ell els presentà a l'escola. El senyor de mitja edat
resultà ésser un prodigiós personatge; no altre que el jutge del
comtat; la més augusta creació, en absolut, que aquells infants
haguessin mai contemplat, i ells es demanaven de quina mena de
material era bastit; i mig volien sentir-lo braolar i mig temien que
arribés a fer-ho. Era de Constantinoble, a dotze milles de
distància; així és que havia viatjat i vist el món: els ulls que hom
tenia al davant havien vist la Casa del Tribunal del Comtat, que hom
deia que tenia una teulada de llauna. L'astorament que aquestes
reflexions inspiraven, el demostrava l'impressionat silenci i les
fileres d'ulls mirant de fit a fit. Aquest era el gran jutge
Thatcher, germà de llur propi advocat. Jeff Thatcher immediatament
avançà a mostrar-se familiar amb el gran home i a ésser envejat per
l'escola. Hauria estat música per a son esperit, de sentir els
murmuris.

-Mira-te'l, Jim! còm puja allí damunt. Mira! ara va a donar-li una
estreta de mà; ara li està donant l'estreta de mà. Ma noi! No
t'agradaria d'ésser En Jeff?

El senyor Walters es posa a «fer-se veure» amb tota mena de
bellugueigs i activitats, donant ordes, formulant judicis, fent
advertiments aquí, allí, onsevulla que pogués trobar una rodella. El
bibliotecari «es feia veure», corrent d'ací d'allí amb les mans
plenes de llibres i fent una pila d'aquella fressa i aldarull en que
es complau l'autoritat d'un insecte. Les joves senyoretes mestresses
«es feien veure», decantant-se dolçament damunt deixebles que feia
poc temps havien estat apunyegats, alçant ditets advertidors envers
els nois dolents i dant amorosos copets als bons minyons; els joves
senyors mestres «es feien veure» amb petits renys i altres petites
demostracions d'autoritat i bella atenció a la disciplina; i la
major part dels mestres, d'ambdós sexes, trobaren coses a fer a la
llibreria, vora el púlpit, i eren coses que calia tornar a fer dues
o tres vegades (amb molta de vexació aparent). Les nenes «es feien
veure» de diverses maneres, i els nens «es feien veure» amb tanta de
diligència, que l'aire era tot ple de boles de paper i del murmuri
de les baralles. I, per damunt de tot això, el gran home seia, i
irradiava un majestuós somriure judicial damunt tota la casa, i
s'escalfava al sol de la seva pròpia grandiositat, perquè també ell
«es feia veure». Només una cosa mancava per completar l'èxtasi del
senyor Walters, i era l'avinentesa de fer a mans una Bíblia de
premi, i exhibir un prodigi. Diversos deixebles tenien uns quants
bitllets grocs, però ningú no en tenia prou; ell havia anat
assabentant-se'n entre els alumnes més assenyalats. Hauria donat tot
el món, ara, per a tornar a tenir aquell noi alemany amb el seny
complet.

I en aquell moment, quan l'esperança era morta, Tom Sawyer avançà
amb nou bitllets grocs, nou de vermells i deu de blaus i demanà una
Biblia! Això fou com una tamborinada en un cel clar. Walters no
esperava una petició per aquell indret ni en deu anys a venir. Però
no calia dar-hi voltes: veu's aquí els documents fefaents, i no
tenien cap tara. Així és que Tom fou enlairat al veinatge del jutge
i l'altre escollit, i la gran nova fou anunciada del quarter general
estant. Fou la sorpresa més atarantadora de la dècada; i tan pregona
fou la sensació, que aixecà el nou heroi a l'altura de l'heroi
judicial, i l'escola tingué dues meravelles a contemplar en lloc
d'una. Els nois es sentiren rosegats per l'enveja; però els que
sofriren les més amargues punyides foren els que s'adonaren massa
tard que havien contribuït a aquesta odiada esplendor, en vendre
bitllets a Tom a canvi de la riquesa que ell havia acoblat venent
privilegis d'emblanquinar. Es menyspreaven a sí mateixos, com a
enganyats per un frau astut, per un serpent criminal amagat en
l'herba.

El premi fou remès a Tom amb tanta d'efusió com el superintendent
pogué bombar-se en aquelles circumstàncies; però li mancava quelcom
de l'autèntic broll, perquè l'instint del pobre subjecte li féu
saber que allí hi havia un misteri que potser no comportava la llum;
era simplement absurd que aquell noi hagués amagatzemat dues mil
gavelles de ciència escripturística en sos locals: una dotzena
agotarien la seva capacitat, sens dubte. Amy Lawrence estava
orgullosa i contenta, i feia per manera d'aconseguir que Tom la
mirés a la cara, però ell no hi volia mirar. Ella se n'estranyà:
després estigué una mica contorbada; després una vaga sospita vingué
i passà i retornà de bell nou; ella sotjà; una llambregada furtiva
li digué qui-sap-les coses, i aleshores son cor es trencà, i es
sentí gelosa, i irosa, i li vingueren les llàgrimes als ulls, i odià
tothom: Tom més que tots els altres, pensà ella.

Tom fou presentat al jutge, però tenia la llengua travada; l'alè amb
prou feines li venia; son cor glatia violentament, en part a causa
de la paorosa grandesa d'aquell home, però principalment perquè ell
era el pare _d'ella_. Li hauria plagut de caure en terra i adorar-
lo, si haguessin estat a les fosques. El jutge posà la mà damunt la
testa de Tom i el nomenà gentil homenet, i li demanà còm se deia. El
noi tartamudejà, badà la boca, i ho tragué enfora:

-Tom.

-Oh! no! no Tom... és...

-Tomàs.

-Ah! això és. Em pensava que n'hi hauria una mica més, potser. Molt
bé. Però gosaria dir que en teniu un altre, i me'l direu, veritat?

-Digueu al senyor quin és l'altre nom, Tomàs- digué Walters. -I
digueu _senyor_. Cal que no oblideu la vostra urbanitat.

-Tomàs Sawyer, senyor.

-Això és! D'això en dic un bon minyó. Bell minyó. Bell: un homenet.
Dos mil versos és molt, moltíssim. I mai no us ha de doldre el
treball que us heu donat per apendre'ls; perquè el saber val més que
cap altra cosa del món; això és el que fa que els homes es tornin
bons i grans; sereu un gran home i un home bo algun dia, Tom, i
aleshores mirareu enrera i direu: «-Tot és degut als beneficis de la
preada escola dominical de la meva infantesa; tot és degut a mos
benvolguts professors, que m'ensenyaren a apendre; tot és degut al
bon superintendent, que m'encoratjà i vetllà per mi i em donà una
bella Bíblia, una Bíblia esplèndida i elegant, per servar-la i
tenir-la per al meu ús, per a sempre més; tot és degut a la recta
educació!» Això és el que direu, Tomàs; i no els voldríeu baratar
per cap diner aquests dos mil versos, no: en cap manera no voldríeu.
I ara no us recarà de dir-me a mi i aquesta senyora alguna de les
coses que heu après (ah! comprenc que no us recarà), perquè estem
orgullosos dels minyonets que aprenen. Sabeu, sens dubte, els noms
de tots els dotze deixebles. Voleu dir-nos els noms dels dos primers
que foren elegits?

Tom anava estirant-se un botó i prenent un posat temorenc.
S'enrojolà, aleshores, i sos ulls es decantaren a terra. El cor del
senyor Walters s'esfondrà dintre seu. Es digué a sí mateix: -No és
possible que el noi pugui respondre la més senzilla pregunta: per
qué n'hi fa cap el jutge? Però es va sentir obligat a dir quelcom en
alta veu, i va fer:

-Respongueu al senyor, Tomàs: no tingueu por.

Tom encara no disparava.

-Bé, conec que m'ho direu a mi- digué la senyora. -Els noms dels dos
primers deixebles eren...

-DAVID I GOLIAT!

Correm una cortina caritatívola damunt la resta de l'escena.




CAPÍTOL V

Per allà a dos quarts d'onze, la campana esquerdada de l'església
començà de sonar, i la gent no trigà a anar-se acoblant per al sermó
del matí. Els minyons de l'escola dominical es distribuïren per
l'edifici, i ocuparen bancs amb llurs parents, de manera que en
romanguessin vigilats. Vingué la tia Polly; i Tom i Sid i Maria
segueren amb ella. Tom fou deixat en el passadís perquè estigués tan
lluny de la finestra oberta i les enciseres escenes estiuenques del
defora com fos possible. La gentada omplí les naus: el vell i
indigent administrador de correus, que havia conegut dies millors;
el batlle i la seva muller (perquè tenien batlle, allí, entre altres
coses supèrflues); el jutge de pau; la viuda Douglas, rossa, elegant
i de quaranta anys, esperit benvolent i acomodat, la casa
encimbellada de la qual era l'únic palau del poble, i la més
hospitalària i de molt la més pròdiga en matèria de festes que
l'omplís d'ufana; el decantat i venerable ex-alcalde i la senyora
Ward; l'advocat Riverson, el nou notable de la rodalia; després la
beutat del poblet, seguida d'una colla de joves cortrencadores,
vestides de llinó i guarnides de cintes; després tots els joves
dependents de la ciutat, corporativament: perquè havien romàs en el
vestíbul tot xuclant el pom del bastó, formant un mur circular
d'admiradors oliosos i de somriure badoc, fins que la darrera noia
havia passat per les baquetes; i, finalment, vingué el noi model,
Willie Mufferson, prenent tan sol·lícita cura de la mare com si ella
fos tallada en cristall. Sempre portava sa mare a l'església i era
l'orgull de totes les matrones. Els minyons, sense mancar-n'hi un,
el detestaven perquè era tan bo i, a més, son exemple els havia
estat encolomat tantes vegades. El blanc mocador li sortia de la
butxaca cap endarrera, com era costum els diumenges, casualment. Tom
no tenia mocador, i els nois que en tenien li semblaven uns
estarrufats. Essent ara el poble fidel completament aplegat, la
campana sonà una vegada més per advertir els tocatardans i els
encantats; i després una solemne quietud caigué damunt l'església,
només interrompuda per les rialletes i murmuris del chor, a la
tribuna. El chor sempre feia rialletes i murmuris durant tot el
servei religiós. Hi hagué una vegada un chor d'església que no era
mal educat, però he oblidat on va ésser. Fa una pila d'anys que això
va passar, i amb prou feines puc recordar-ne cap detall; però em
penso que fou en algun país estranger.

El ministre digué l'himne, i l'anà llegint amb delectança, en un
estil peculiar que era molt admirat en aquella part del país.
Començà a mitja veu, i anà enfilant-se consecutivament, fins que
arribà a un cert punt, en el qual carregà amb fort èmfasi damunt la
paraula més acimada, i després es precipità avall com si fos d'una
palanca estant:

Seré menat cap-al-cel en-llits FLORITS
                            de descans,
Quan d'altres lluiten pel-premi fent-vela-en ONES
                              sagnants?

Hom el considerava prodigiós lector. A les vetllades de l'església
sempre recorrien a ell perquè llegís poemes; i, quan s'hi havia
posat, les senyores alçaven llurs mans i les deixaven caure
abandonadament damunt la falda; i cloïen els ulls i movien els caps,
com si diguéssin: -Les paraules no poden expressar-ho: és massa
bell, massa bell per a aquesta terra mortal!

Després que l'himne fou cantat, el reverend senyor Sprague es girà
envers una taula d'avisos i llegí en alta veu advertiments de
reunions i societats i altres coses, i arribà a semblar que la
llista s'estendria fins a l'espatec del Judici Final; singular
costum que és encara conservat a Amèrica, fins i tot a les ciutats,
en mig d'aquesta època d'abundosos diaris. Tot sovint, quan menys
fonament té un costum tradicional, més difícil és de
desempallegar-se'n.

I aleshores el ministre pregà. Bona i generosa fou la seva pregària,
i feta per peces menudes. Pledejà per l'Església i els petits
infants de l'Església; per les altres esglésies del poblet; pel
poblet mateix; pel comtat; per l'Estat; pels funcionaris de l'Estat;
pels Estats Units; per les esglésies dels Estats Units; pel Congrés;
pel President; pels funcionaris del Govern; pels pobres mariners,
malmenats en les mars tempestuoses; pels milions d'oprimits que
gemeguen sota el taló de les monarquies europees i els despotismes
orientals; per aquells que reberen ]a llum i la bona nova, i
tanmateix no tenen ulls per a veure ni orelles per a oir, i pels
pagans de les llunyanes illes de la mar; i acabà amb una súplica que
les paraules que anava a dir poguessin trobar gràcia i favor, i
fossin sement sembrada en terra fèrtil, llevant amb el temps
abundosa collita de bé. Amén.

Hi hagué un zumzeig de vestits, i la gent dreta s'assegué. El noi la
història del qual reconta aquest llibre, no la gaudia, la pregària:
només la suportava, i encara gràcies. Estava inquiet tot el temps
que durava; portava el compte dels detalls de la pregària,
inconscientment (perquè no hi parava atenció, però sabia les
tasqueres que amb tota regularitat servava en aquell vetust indret
el clergue); i quan una petita bagatel·la de matèria nova hi era
insertada, la seva orella l'espiava i tota la seva natura
n'experimentava ressentiment: considerava els afegitons injustos i
brètols.

En mig de la pregària, una mosca s'havia aturat damunt el respatller
del banc de davant, i torturava l'esperit de Tom, per tal com
s'estava fregant tranquilament les mans, agafant-se el cap amb els
braços i pulint-lo tan vigorosament que gairebé semblava
descompartir-lo del cos, deixant a la vista el fil subtilíssim del
coll, i es gratava les ales amb les potes del darrera i les aplanava
damunt son cos com si haguessin estat faldons de casaca, continuant
tota la seva _toilette_ tan tranquilament com si sabés que gaudia de
tota seguretat. I la gaudia; que, per intensament que les mans de
Tom sentissin la pruïja d'arrapissar-la, no ho gosaven escometre:
ell creia que la seva ànima seria immediatament estenallada si feia
semblant cosa mentre la pregària durés. Però a la darrera frase la
seva mà començà d'encorbar-se i de lliscar endavant; i, al bell punt
que l'«Amén» fou dit, la mosca era presonera de guerra. La seva tia
sotjà l'acció i l'obligà alliberar-la.

El ministre pronuncià son text, tot brunzint monòtonament al llarg
d'una al·legació tan prosaica que molts de caps, d'ací d'allà,
començaren de pesar figues: i tanmateix era una al·legació que
tractava del foc interminable i el sofre, i reduïa els predestinats
de la glòria a una colla tan petita, que amb prou feines valia la
pena aquella salvetat. Tom comptava les pàgines del sermó: un cop
havia sortit de l'església, sempre sabia quantes pàgines hi havia
hagut; però rares vegades sabia cap altra cosa del discurs.
Tanmateix, però, aquella vegada s'interessà de bo de bo per una breu
estona. El ministre féu una grandiosa pintura commovedora de les
hosts humanes en el mil·lenari, quan el lleó i l'ovella jaurien
plegats i un infant els menaria. Però el sentiment, la lliçó,
l'exemplaritat del gran espectacle, foren perduts per al minyó:
només pensà que en el caràcter egregi del protagonista, davant els
pobles en expectació: son rostre s'il·luminà d'aquell pensament, i
es digué a si mateix que desitjaria d'ésser aquell infant, si el
lleó era manyac.

Tornà a caure en aquella frisança, en ésser continuada l'eixuta
al·legació. Ben prompte féu memòria d'un tresor que tenia, i el va
treure a la llum. Era un gran escarabat negre, amb formidables
barres: la «cuca pessigadora», com ell li deia. El tenia en una
capsa de pistons. La primera cosa que féu l'escarabat fou atrapar-li
el dit. Seguí una natural patacada, i l'escarabat se n'anà
trontollant al passadís central, i s'aturà cap per avall, i el dit
ferit anà a raure dins la boca del noi.

L'escarabat jeia allí terra movent les potes desvalgudes, incapaç de
tombar-se. Tom l'ullava, i tenia desig d'haver-lo; però ell estava a
recer, fora de son abast. Altra gent, que no parava atenció a la
prèdica, trobà un consol en l'escarabat, i també l'ullaren.

Al cap de poca estona un gos llanut vagarívol comparegué
mandrosament, amb el cor trist, emperesit per la calma i blanura de
l'istiu, cansat del captiveri i sospirant per una trasmudança. Espià
l'escarabat; la cua caiguda s'aixecà i oscil·là: ell inspeccionava
el botí: caminava al voltant de la bestiola; la flairava des d'una
distància confortable; tornava a caminar-li al voltant; es feia més
gosat, i la flairava de més a prop; després aixecà el morro, i pegà
una cautelosa urpada, sense arribar a encertar; en pegà una altra, i
una altra; començà de fruir el divertiment; s'ensorrà fins a
l'estómac amb l'escarabat entre les seves urpes, i continuà sos
experiments; se'n fadigà al capdavall i romangué indiferent i
distret. Son cap es decantà, i de mica en mica la seva barba
descendí i tocà l'enemic, el qual la va picar. Hom sentí un grinyol
agut; pegà embranzida la testa del gos, i l'escarabat caigué a un
parell de yardes de distància, i altra vegada restà cap per avall.
Els espectadors veïns s'estremiren d'una dolça joia interior,
diverses cares es posaren darrera ventalls i mocadors, i Tom
esdevingué absolutament feliç. El gos quedava com un babau, i
probablement se'n dava compte; però hi havia ressentiment en el seu
cor, tanmateix, i daler de revenja. Així és que anà cap a
l'escarabat i començà de bell nou a atacar-lo cautelosament, saltant
envers ell de cada punt d'un cercle, aturant les potes a una polsada
de la bestiola, pegant-hi embranzides encara més pròximes amb el
dentat, i dant estrebades amb el cap, fins que les seves orelles
tornaren a vibrar. Altra vegada, tanmateix, n'esdevingué fadigat, al
cap d'una estona; provà de distreure's amb una mosca, però no hi
trobà conhort; anà voltant una formiga, amb el nas ben arran del
paviment, i de seguida se'n sentí fastiguejat; badallà, sospirà,
oblidà del tot l'escarabat, i segué damunt ell! Sonà aleshores un
salvatge grinyol d'agonia, i el gos anà passadís amunt; els grinyols
continuaren, i també el viatge del gos; creuà la casa per davant
l'altar, i fugí cap a l'altre passadís; passà per davant les portes;
vociferà de trobar-se a la darrera etapa de sa correguda; la seva
tortura cresqué amb la seva progressió, fins que al cap de poc no
fou sinó un cometa llanut que es movia en la seva òrbita amb el
llampegueig i la velocitat de la llum. Al capdavall, la víctima,
frenètica, es desvià de la seva correguda i saltà a la falda de son
senyor: ell el tirá enfora de la finestra, i la veu dolorida s'anà
esvaint i finà en la distància.

Tota l'església, aleshores, era caravermella i mig ofegada del riure
contingut, i el sermó havia arribat a un mortal estancament. El
discurs fou continuat tot seguit, però anava tot estropellat i
ranquejant, perduda ja tota possibilitat d'impressionar; perquè
àdhuc els més greus sentiments eren acollits a cada pas amb un
endolcit esclat d'alegria profana, sota l'abric d'algun llunyà
respatller de banc, com si el pobre clergue hagués dit alguna cosa
estranyament faceciosa. Tot el poble fidel sentí un positiu
alleujament quan la prova fou passada i dita la benedicció.

Tom Sawyer tornà a casa joiós del tot, bo i pensant que era més
satisfactori el servei religiós quan s'hi presentava una mica de
varietat. Només una cosa l'amargava: ja li venia de grat que el gos
jugués amb la seva cuca pessigadora, però no li semblava equitatiu
que se l'emportés.




CAPÍTOL VI

El matí del dilluns trobà Tom Sawyer tot dissortat. El matí del
dilluns sempre el trobava així, perquè començava una altra setmana
de sofriment aclaparador a l'escola. Generalment ell inaugurava
aquell dia tot desitjant que no hagués sobrevingut la festa, que
feia molt més odiós el retorn al captiveri i les cadenes.

Tom jeia reflexionant. Al cap de poc se li acudí que desitjaria
d'estar malalt: aleshores podria romandre a casa sense anar a
escola. Veu's aquí una vaga possibilitat. Escrutà el seu organisme:
no tenia cap xacra. I començà de bell nou l'investigació. Aquesta
vegada li semblà que podia descobrir símptomes de còlic i començà
d'encoratjar-los amb extraordinària esperança. Però s'afebliren, i
al cap de poca estona desaparegueren del tot. Tornà a reflexionar.
De cop i volta descobrí quelcom: una de les seves dents de dalt se
sentia baldera. Això era una bona cosa, i estava a punt de començar
els gemecs com a _engegament_, com ell deia, quan se li acudí que,
si compareixia al tribunal amb aquest argument, la seva tia li
arrencaria aquella peça, i això li faria mal. Pensà, doncs, que
servaria la dent com a reserva, ara per ara, i cercaria altra cosa.
No se li acudí res per una estoneta, i després es recordà d'haver
sentit com parlava el doctor d'una certa cosa que obligà a estar-se
al llit a un pacient per espai de dues o tres setmanes i havia
amenaçat de fer-li perdre un dit. El minyó, doncs, tragué
afanyosament el dit malalt del peu, enfora del llençol, i l'aixecà
en l'aire per a la seva inspecció. Però no coneixia els símptomes
necessaris. Tanmateix, però, semblava que valia la pena
d'arriscar-s'hi: així és que començà de gemegar amb considerable
braó.

Però Sid seguia dormint, sense atalaiar-se'n.

Tom gemegà més fort, i s'imaginà que començava de fer-li mal el dit
del peu.

Fou infructuós, pel que feia a Sid.

Tom bufava ja de tant escarrassar-se. Descansà una mica, i després
s'inflà, i produí un seguit d'admirables gemecs.

Sid roncava.

Tom s'exasperà. Digué: -Sid, Sid!- i va sacsejar-lo. Aquest
procediment reeixí, i Tom començà sos gemecs altra vegada. Sid
badallà, s'estirà, després s'aixecà damunt el colze amb un esbufec,
i es posà a mirar Tom de fit a fit. Tom seguí gemegant. Sid digué:

-Tom! Digues, Tom!

Cap resposta.

-Ei, Tom! Tom! què passa, Tom?- I el sacsejà i li mirà el rostre,
afanyosament.

Tom féu, tot planyívol:

-Oh! No, Sid: no m'empentegeu.

-Vejam: què passa, Tom? Cridaré la tieta.

-No: tant se val. D'aquí a una estona potser haurà passat. No crideu
ningú.

-Però si cal! No gemegueu així, Tom: és una cosa que esgarrifa.
Quant de temps fa que dura, això?

-Hores... Uui! Oh! No us bellugueu així. Em matareu!

-Tom: per què no m'heu despertat més d'hora? Oh! Tom, no feu això!
Em posa els cabells drets, de sentir-vos! Tom: què teniu?

-Sid, us ho perdono tot. (Gemec.) Totes les males passades que
m'hagueu fet en tota la vida. I doneu, Sid, el marc de finestra vell
i el meu gat borni a aquesta noia nova que ha vingut al poble, i
digueu-li...

Però Sid havia arrapissat sos vestits i apretat a córrer. Tom sofria
de bo de bo, ara: tan bellament treballava la seva imaginació: així
és que sos gemecs havien assolit un to perfectament genuí.

Sid corregué escales avall i digué:

-Oh! Tieta Polly! Veniu! Tom està a les acaballes!

-A les acaballes!

-Sí, senyora. No perdeu temps: veniu de pressa!

-Romansos! No ho crec.

Però tanmateix volà escales amunt, amb Sid i Maria a sos talons. I
la cara se li esblaimà, aiximateix, i sos llavis tremolaren. En
arribar al costat del llit, digué, entre el panteix:

-Tom! Tom! Què us passa?

-Oh! Tieta! Estic...

-Què us passa? Què us passa, minyó?

-Oh! tieta! El meu dit malalt em fa qui sap el mal!

La vella senyora s'enfonsà en una cadira i rigué una mica, després
plorà una mica, i després féu totes dues coses alhora. Això la
retornà, i digué:

-Tom, quin espant m'havíeu dat! Prou ximpleries, ara, i salteu-me
d'aquí.

Els gemecs pararen, i s'esvaí el mal que sentia el dit del peu. El
noi s'adonà de quedar una mica com un babau, i digué:

-Tia Polly, _semblava_ adolorit, i feia tant de mal, que ni em
recordava de la meva dent.

-La vostra dent: oi? Què hi teniu, a la dent?

-En tinc una de baldera, i em fa veure la padrina.

-Vejam, vejam: no torneu a començar la gemegor. Obriu la boca. Bé,
teniu la dent baldera; però d'això ningú se'n mor. Mary, aneu-me a
cercar un fil de seda i una brasa de la cuina.

Tom digué:

-Oh! tieta! No l'arrenqueu, si us plau: ja no em fa gens de mal. No,
tieta, si us plau. Ja no vull quedar-me a casa per no anar a
l'escola.

-Ah! Ja no voleu, ja no voleu? De manera que tot aquest terrabastall
era perquè us pensàveu romandre a casa, i fer campana, i anar a
pescar? Tom, Tom! Jo us estimo tant, i vós sembleu cercar totes les
maneres de ferir mon pobre cor vellet amb vostra ànima endiastrada!

En aquell instant els instruments dentaris eren a punt. La vella
senyora apretà fort l'un cap del fil de seda, amb un nus, a la dent
de Tom, i lligà l'altre a una post del llit. Després agafà la brasa,
i sobtadament la llençà gairebé a la cara del noi. La dent penjà
aleshores, tot gronxant-se, de la post del llit.

Però totes les calamitats tenen llurs compensacions. En adreçar-se
Tom a l'escola, després del desdejuni, fou l'enveja de tots els
minyons que trobà, perquè el forat de la seva línia superior de
dents li permetia d'expectorar d'una manera nova i admirable.
Arreplegà tot un seguici de xicots interessats per aquell
espectacle; i un d'ells, a qui havia calgut tallar el dit i que
havia estat un centre de fascinació i homenatge fins aleshores, es
trobà ara, de cop i volta, sense cap partidari, i tonsurat de la
seva glòria. Son cor n'era feixuc, i digué, amb un menyspreu que no
sentia, que no valia res l'escupir com Tom Sawyer. Però un altre
minyó digué: -És que són verdes!- I ell hagué de fer-se fonedís,
heroi descavalcat.

Tom no trigà gaire estona a topar el jovenívol pària del llogarret,
Huckleberry Finn, fill de l'embriac del poble. Huckleberry era
coralment odiat i temut de totes les mares del poble, perquè estava
en vaga, i no coneixia llei, i era ordinari, i dolent... i perquè
tots llurs infants l'admiraven en tanta de manera, i es delectaven
en sa prohibida companyia, i haurien volgut tenir la gosadia d'ésser
com ell. Tom era com la resta dels nois respectables, pel que feia a
envejar a Huckleberry sa joiosa condició de bandejat; i tenia ordes
terminants de no jugar-hi: així és que hi jugava cada vegada que
n'hi venia a tomb l'avinentesa. Huckleberry anava sempre abillat amb
robes sobreres d'homes de tota alçada, les quals es trobaven en
perpètua floridera i plenes de voleiadissos parracs. Son capell era
una vasta ruïna amb una ampla mitja-lluna escapçada de les seves
ales; sa casaca, quan en duia, gairebé li arribava als talons, i
tenia els botons del darrera molt més avall de l'esquena; només un
elàstic li sostenia els pantalons; el seient de sos pantalons
s'abombava qui-sap-lo avall i no contenia res; la part baixa i
serrellosa dels pantalons s'arrossegava pel fang quan no era
arremangada. Huckleberry anava i venia al seu grat. Dormia als
llindars de les portes quan feia bon temps, i en bótes buides quan
plovia; no havia d'anar a l'escola ni a la capella, ni reconèixer
ningú per senyor, ni obeir a ningú: podia anar a pescar o a nedar,
quan i on li plagués, i romandre-hi tanta d'estona com li fos
escaient. Ningú li prohibia de tenir batusses; podia vetllar fins a
l'hora que li semblés bé; era sempre el primer noi que anava amb els
peus nus en primavera, i el darrer en tornar a adoptar el cuiro en
la tardor; mai no s'havia de rentar o posar-se roba neta; podia
renegar prodigiosament. En una paraula, aquell noi tenia tot allò
que dóna preu a la vida. Així pensava tot minyó atuït, empantanegat
i respectable de Sant Petersburg. Tom saludà el romàntic bandejat:

-Hola, Huckleberry!

-Hola, noi! I mireu que us en sembla.

-Què és això que porteu?

-Un gat mort.

-Deixeu-me'l veure, Huck. Manoi! Està d'allò més enravenat. On l'heu
pogut haver?

-L'he comprat a un noi.

-Què n'heu donat?

-N'he dat un bitllet blau i una bufeta que havia pescat a
l'escorxador.

-On heu pescat el bitllet blau?

-El vaig comprar a Ben Rogers, fa dues setmanes, per un bastonet
d'empènyer cèrcols.

-Escolteu... per què serveixen el gats morts, Huck?

-Per què serveixen? Per a guarir-hi berrugues.

-Sí? Voleu dir? Jo conec un remei que és millor.

-I ca! M'hi jugaria qualsevol cosa que no. Quín és?

-Ves, aigua d'esca.

-Aigua d'esca! No en daria una fulla de bruc, de l'aigua d'esca.

-No la daríeu: oi? Ho heu provat mai?

-No, jo no. Però Bob Tanner sí.

-Qui us ho ha dit?

-Ves, ell ho digué a Jeff Thatcher, i Jeff ho digué a Johnny Baker,
i Johnny ho digué a Jim Hollis, i Jim ho digué a Ben Rogers, i Ben
ho digué a un negre, i el negre m'ho digué a mí. Ja ho veieu!

-Bé, i què vol dir? Tots diuen mentida. Tots, si més no, fora del
negre: a ell no el conec. Però mai no he vist un negre que no digués
mentides. Romansos! Ara digueu-me còm ho va fer Bob Tanner, Huck.

-Ves, va agafar la mà i va ficar-la dins un socot on hi havia aigua
de pluja.

-De dia?

-Oi.

-Amb la cara cap al socot?

-Sí. Tanmateix, jo bé ho penso.

-Digué alguna cosa?

-No ho crec, no ho sé.

-Ah! Mireu que és prou. Voler guarir berrugues amb aigua d'esca
d'una manera tan bajana i poca solta! És clar que així no fa profit.
Cal que us en aneu al mig del bosc, on sabeu que hi ha un socot amb
aigua d'esca; i al punt de la mitja nit us aculeu contra el socot i
hi apreteu la mà i dieu:

«Gra d'ordi, gra d'ordi, segó de menja indiana,
aigua d'esca, aigua d'esca, empassa't aquestes berrugues!»

i després us en aneu de pressa, dotze passes, amb els ulls closos, i
després giravolteu tres vegades a l'entorn del socot, i us en aneu a
casa sense parlar amb ningú. Perquè; si parleu, l'encís se'n va a
cân Pistraus.

-Bé, això sembla un bon estil de fer-ho; però no és pas així com va
fer-ho Bob Tanner.

-És clar que no, ja us hi podeu jugar qualsevol cosa; perquè és el
noi que té més berrugues de tot el poble, i no en tindria ni una si
sabés com haver-se-les amb l'aigua d'esca. M'he tret milers de
berrugues de les mans d'aquesta manera, Huck. Jugo en tanta de
manera amb les granotes, que sempre arreplego una pila, pila, pila
de berrugues. De vegades me les trec amb una fava.

-Sí, les faves serveixen. Ja ho he fet, això.

-Ho heu fet? I de quina manera ho feu, vós?

-Agafeu la fava i la partiu, i talleu la berruga de manera que en
surti una mica de sang, i en acabat poseu la sang damunt un tros de
la fava. I aneu, i feu un clot, i ho enterreu al volt de la mitja
nit en una cruïlla, quan és lluna nova, i en acabat cremeu la resta
de la fava. Compreneu? El tros de fava que té al damunt la sang
anirà xuclant i xuclant, fent per manera d'haver el tros que manca,
i això ajuda a la sang a xuclar la berruga, i ella no triga a
escapolir-se.

-Sí, això és, Huck, això és: encara que si dieu, quan feu la
colgada, «fava, endins; berruga, vés: vés-te'n i no em carreguis
més!» és millor. Així és com ho fa Joe Harper, i ha estat a prop de
Coonville, i gairebé per tot. Però, digueu: Còm ho feu per
guarir-les amb un gat mort?

-Ves, agafeu el gat i us en aneu i entreu al cementiri, tard, al
volt de la mitja nit, i aneu on algun dolent hagi estat enterrat; i
quan serà mitja nit un dimoni vindrà, o potser dos o tres, però no
els podreu llucar: només podreu sentir una cosa com el vent, o bé
podreu sentir-los enraonar; i quan se'n duran aquell company, els
tirareu el gat al darrera i direu: «El dimoni segueix el cos mort,
el gat segueix el dimoni, les berrugues segueixen el gat, i jo ja
estic sense!» Això convenç qualsevol berruga.

-Sembla bona cosa. Ho heu provat mai, Huck?

-No, però la vella Hopkins m'ho digué.

-Bé, doncs: em penso que deu ser veritat, perquè diuen que és
bruixa.

-_Diuen!_ O Tom! Jo sé que ho és. Ella va embruixar mon pare. El meu
pare ho diu ell mateix. Un dia feia camí, i va veure que ella
l'estava embruixant; així és que va agafar un roc, i, si ella no
s'hagués fet escàpola, l'hauria bé ensopegada. Doncs bé: aquella
mateixa nit va anar de corcoll dins un cobert on jeia embriagat, i
es va petar el braç.

-Això esparvera. I còm ho va conèixer que ella l'embruixava?

-Senyor! Bé prou que us ho dirà, mon pare. Mon pare diu que, quan us
miren d'allò més enravenades, és que us embruixen, sobretot si
remuguen. Perquè quan remuguen diuen el Parenostre a la inversa.

-Digueu, Huck: quan hi anireu a fer la provatura del gat?

-Aquesta nit. Em penso que aquesta nit aniran a cercar l'ànima del
vell Hoss Williams.

-Però si l'enterraren dissabte, Huck. Voleu dir que no se'l van
endur dissabte a la nit?

-I ara! Què dieu! Llurs encisos no podien pas reeixir fins a la
mitja nit, i aleshores ja és diumenge. Als dimonis no els agrada
gaire que el diumenge els esquitxi, em penso.

-No se m'hauria acudit. És veritat. Voldreu que hi vagi amb vós?

-És clar... Si no teniu por.

-Por! No és fàcil. Que miolareu per avisar-me?

-Sí, i vós feu un miol de resposta, si us vaga. La darrera vegada
vaig estar-me miolant per allí fins que el vell Hays va començar a
engegar-me rocs, tot dient: -Gat del diastre!- així és que li vaig
tirar una rajola per la finestra; però moixoni!

-Ben segur. Aquella nit no vaig poder miolar perquè la meva tia em
sotjava; però aquesta vegada miolaré. Escolteu, Huck: què és això?

-No és més que una paparra.

-On l'heu arreplegada?

-Al bosc.

-Què en voleu?

-No ho sé. No la vull pas vendre.

-Molt bé. És una paparra d'allò més petita, per això.

-Oh! És de bon fer el rebaixar una paparra que no us pertany. Jo
n'estic satisfet. És prou bona per a mi.

-Uix! N'hi ha una mala fi, de paparres. En podria tenir un miler, si
volgués.

-Bé, doncs; per què no les teniu? Perquè massa sabeu que això són
brocs. És una paparra ben primerenca, trobo. És la primera que he
vist aquest any.

-Escolteu, Huck: us la barato per la meva dent.

-Deixeu-me-la veure.

Tom es va treure un tros de paper i va desenrotllar-lo curosament.
Huckleberry li pegà una mirada afanyosa. La temptació era ben forta.
A la fi digué:

-És de bo de bo?

Tom aixecà sos llavis i mostrà el forat.

-Vaja, molt bé- digué Huckleberry; -tracte és tracte.

Tom ficà la paparra dins la capsa de pistons que havia estat
darrerament presó de l'escarabat, i els minyons es separaren, tot
sentint-se cadascú més ric que no pas abans.

En arribar Tom al petit bastiment isolat de l'escola, hi entrà
bruscament, a grans passos, com si hagués vingut amb honrada
celeritat. Plantà son capell al penjador, i es precipità a son
seient amb una abrivada aqueferadíssima. El mestre, entronitzat a
l'altura, damunt sa gran cadira de braços i de cul estellat, feia
una bacaina, a la non-non de la bonior soporífera de l'escola. La
interrupció el desvetllà.

-Tomàs Sawyer!

Tom sabia que el seu nom, pronunciat tot sencer, era averany de mal
temps.

-Senyor!

-Munteu aquí. Digueu-me còm és que heu tornat a venir tard, com
teniu per costum.

Tom estigué a punt de cercar aixopluc sota una mentida; però
aleshores veié dues llargues trenes de cabell groguís penjant damunt
una esquena, i les reconegué, en virtut d'aquella elèctrica simpatia
de l'amor; i al costat d'aquella personeta hi havia l'únic lloc
vacant de la banda de les noies. Tot seguit digué:

-M'HE ATURAT A PARLAR AMB HUCKLEBERRY FINN!

El mestre sentí que se li aturava el pols, i restà amb els ulls
encantats, sense esma. La bonior de l'escola cessà; els alumnes es
preguntaren si aquell minyó insensat havia perdut el seny. El mestre
digué:

-Heu fet... què?

-M'he aturat a parlar amb Huckleberry Finn.

Les paraules no havien estat mal enteses.

-Tomàs Sawyer, aquesta és la confessió més astoradora que mai hagi
sentit. La simple fèrula és poc per aquest delicte. Traieu-vos el
gec.

El braç del mestre maldà fins a cansar-se, i el dipòsit de regles
minvà notablement. Aleshores vingué aquella orde:

-Ara aneu i seieu amb les noies! I que això us serveixi d'escarment.

Les rialletes que es mobilitzaren pels àmbits de la cambra semblà
que avergonyissin el noi; però, de fet, aquesta resulta la causà més
aviat l'adorativa temença envers la seva ídola inconeguda i el goig
paorós que li proporcionava la seva sort enlairada. S'assegué a
l'extrem del banc de pi, i la noia se'n retirà una mica, amb un
moviment de cap. Contactes de colzes i llambregades i murmuris
atravessaren la cambra; però Tom seia tot quiet, amb els braços
damunt el pupitre llarg i baix que tenia al davant, i semblava que
estudiés en son llibre. De mica en mica l'atenció dels altres el
deixà de banda, i l'acostumat murmuri de l'escola surà una vegada
més per l'aire ensopit. Al cap de poc el minyó començà de fer
lliscar furtives llambregades envers la noia. Ella ho reparà, li féu
una llengota, i li girà el cap per espai d'un minut. Quan ella tornà
a mirar-lo amb tota cautela, hi havia un préssec davant d'ella: ella
l'empenyé cap enfora. Tom tornà a acostar-lo dolçament: ella
l'empenyé de bell nou, però amb menys animositat. Tom pacientment,
va tornar-lo a son lloc: aleshores ella deixà que hi romangués. Tom
escritotejà a la seva pissarra: «Preneu-lo, si us plau; en tinc
més». La noia pegà llambregada a aquelles paraules, però no féu cap
senyal. Aleshores el noi començà a dibuixar alguna cosa a la
pissarra, tot amagant la seva obra amb la mà esquerra. Per algun
temps la noia refusà de pendre'n coneixement; però la seva humana
curiositat no trigà a manifestar-se per indicis tot just
perceptibles: El minyó seguia treballant, aparentment, sense
dar-se'n compte. La noia féu una mena d'intent que no la
comprometés, per a veure-ho; però el minyó no revelà que en tingués
esment. A la fi ella va caure, i murmurà amb certa vacil·lació:

-Deixeu-m'ho veure.

Tom descobrí en part una trista caricatura d'una casa, amb una
teulada de dues pendents i un tirabuixó de fum que sortia de la
xemeneia. Aleshores l'interès de la noia començà d'ésser fortament
atret per aquella obra, i oblidà tota cosa del món. Quan fou
acabada, la contemplà un moment i després zumzejà:

-Que és bonic! Feu un home.

L'artista erigí un home en el carrer de davant: semblava una grua.
Aquell home hauria pogut caminar per damunt la casa: però la noia no
era hipercrítica: restà satisfeta del monstre, i zumzejà:

-És un bell home. Ara feu-me a mi tot caminant.

Tom dibuixà un rellotge d'arena que tenia al damunt una lluna al ple
i com a extremitats unes tiges; i armà els dits estesos amb un
ventall meravellós. La noia digué:

-Que bonic és! Em plauria de saber dibuixar.

-És de bon fer. Ja us n'ensenyaré.

-Oh! De bo de bo? Quan?

-A migdia. Que aneu a casa, a dinar?

-Em quedaré, si voleu.

-Molt bé: pacte fet.

-Còm us dieu?

-Becky Thatcher.

-I vós, còm us dieu? Ja ho sé: Tomàs Sawyer.

-Aquest és el nom d'apallissar-me. Em dic Tom, quan so bon minyó. Em
direu Tom: veritat?

-Sí.

Aleshores Tom començà d'escritotejar quelcom damunt la pissarra, tot
amagant les paraules a la noia; però ella no es retreia, aquesta
vegada, i demanà de veure-ho. Tom digué:

-Oh! No és res.

-Sí, que és.

-Que no: tant us fa.

-Que sí, que em fa. Deixeu-m'ho veure.

-Ho diríeu.

-No ho diré: en bona fe, fe i refè, que no.

-No ho direu a ningú, a ningú? Per tota la vida?

-No, no ho diré a ningú. Ara deixeu-m'ho veure.

-Oh! Tant us fa, a VÓS!

-Ja que em tracteu així, ho veuré, Tom.- I posà sa mà menuda damunt
la d'ell, i hi hagué una mica de baralla. Tom feia veure que es
resistia de bo de bo; però deixà que la seva mà llisqués gradualment
fins que aquests mots foren descoberts: «Us amo!»

-Oh! Dolent!- I li donà un cop ben fort a la mà. Però tanmateix va
enrojolar-se i va semblar complaguda.

En aquell mateix moment el minyó sentí una lenta grapa fatal que es
cloïa damunt la seva orella i un uniforme impuls enlairador.
D'aquesta manera fou conduït a través de la cambra i dipositat en el
seu seient, sota un foc copiós de rialles de tota l'escola. Després
el mestre romangué al damunt d'ell uns quants moments paorosos, i
finalment se n'anà cap a la seva reial cadira, sense dir cap
paraula. Però, baldament a Tom li cogués l'orella, el seu cor era
ple de gaubança.

En apaivagar-se l'escola, Tom féu un honrat esforç per estudiar,
però l'avalot que tenia a dintre seu era massa gran. Successivament
ocupà son lloc a la classe de lectura, i hi féu qui-sap-les
matusseries; després a la classe de geografia, i convertí els llacs
en muntanyes, les muntanyes en rius i els rius en continents, fins a
tornar al caos; després a la classe de confegir, i el feren anar de
corcoll una sèrie de noms senzillament infantívols; fins que
s'aixecà i reté la medalla de peltre que havia portat amb ostentació
uns quants mesos.




CAPÍTOL VII

Quant més feia Tom per manera de fixar la seva ment en el llibre,
més vagarejaven les seves idees. Així és que, a la fi, amb un sopor
i un badall, ho deixà córrer. Li semblava que la interrupció de
tasques de les dotze no vindria mai. L'aire estava encalmadíssim. No
se'n movia un alè. Era el més somnolent dels dies somnolents. El
murmuri adormidor de vint-i-cinc alumnes estudiant, aquietava
l'ànima, com l'encís que hi ha en la bonior de les abelles. Enllà
d'enllà, sota l'ardent solellada, alçava Cardiff Hill sos flancs
d'una verdor suau entre un vel de calitja que lluïa tot esblaimat,
amb el tint de púrpura que dóna la distància; uns quants ocells
flotaven amb ala peresosa per dalt de tot de l'aire; no hi havia, de
visible, cap més ésser vivent que algunes vaques, i les vaques
dormien.

El cor de Tom es dalia per la llibertat, o almenys per quelcom
d'interessant a fer, per passar l'estona paorosa. La seva mà anà
esmaperduda cap a la seva butxaca, i la seva faç s'il·luminà amb un
esclat de gratitud que era una acció de gràcies, baldament ell no ho
sabés. Després, la capsa de pistons eixí furtivament. Deixà anar la
paparra, i la posà damunt la vasta planura del pupitre. La bestiola
probablement tingué un esclat de gratitud que equivalia a una acció
de gràcies, també, en aquell moment; però era prematura, perquè,
quan començà tota reconeguda a viatjar cap enfora, Tom la va
capgirar amb una agulla i li va fer pendre una nova direcció.

L'amic íntim de Tom seia al seu costat, i havia sofert tant com ell;
i ara es sentia pregonament i gratament interessat, tot seguit, en
aquesta diversió. Aquest amic íntim era Joe Harper. Els dos minyons
eren amics jurats tota la setmana, i enemics encarnissats els
dissabtes. Joe es tragué una agulla de la solapa, i començà a
col·laborar a l'ensinistrament del presoner. El joc creixia en
interès per moments. Aviat Tom digué que l'un entrebancava l'altre,
sense que poguessin treure el major partit possible de la paparra.
Així, doncs, posà la pissarra de Joe damunt el pupitre, i hi féu una
ratlla al mig, de dalt a baix.

-Ara- digué -mentre estigui a la vostra banda, podeu burxar-la i jo
la deixaré estar; però, si deixeu que s'allunyi i entra al meu
costat, heu de deixar-la estar, per tot el temps que jo pugui
impedir que traspassi de bell nou.

-Molt bé, endavant: engegueu-la.

La paparra s'escapà de Tom, al cap de poc, i creuà l'equador. Joe la
turmentà una estona, i ella s'allunyà i canvià d'àrea novament.
Aquest canvi de base es produí tot sovint. Mentre l'un vailet punyia
la paparra amb apassionat interès, l'altre la sotjava amb un interès
igualment fort: els dos caps es decantaven plegats damunt la
pissarra, i les dues ànimes eren mortes a tota altra cosa. A la fi,
la sort semblà establir-se i romandre amb Joe. La paparra provà
aquest, aquell i l'altre recurs, i esdevingué tan exaltada i
neguitosa com els mateixos nois. Però una i més vegades, quan Tom
tenia la victòria a la mà, per dir-ho així, i sos dits frisaven per
posar-se a la tasca, l'agulla de Joe la menava destrament cap enllà
i en reprenia possessió. A la fi Tom no pogué comportar-ho més. La
temptació era massa forta. Estengué, doncs, el braç i intervingué
amb la seva agulla. Joe s'enfurismà tot seguit, i féu:

-Tom, deixeu-la estar.

-Només vull remoure-la una mica, Joe.

-No, senyor: això no és just: deixeu-la estar.

-En nom de Déu, no la bellugaré pas gaire.

-Deixeu-la estar, us dic!

-No vull!

-No hi ha més remei: és a la meva banda.

-Escolteu, Joe: de quí és, aquesta paparra?

-Tant me fa de qui sigui, la paparra: és a la meva banda i no la
tocareu.

-Bé, doncs: em jugo qualsevol cosa que sí. És meva, la paparra, i li
faré les remaleïdes coses que vulgui, o em feriria!

Una tremenda patacada caigué damunt les espatlles de Tom, i una que
hi feia joc damunt les de Joe; i per espai de dos minuts la pols
seguí brollant dels dos gecs, i tota l'escola va gaudir-se'n. Els
minyons havien estat massa encantats per reparar la quietud que
havia anat lliscant per l'escola una estona abans, quan el mestre
baixà de puntetes per la cambra i romangué al llur damunt. Havia
contemplat una bella part de la performança abans que hi col·laborés
amb una mica de varietat. En finar l'escola a migdia, Tom corregué
cap a Becky Thatcher, i murmurà a la seva orella:

-Poseu-vos el barret i feu com si us n'anéssiu a casa; i quan
arribeu a la cantonada deixeu-los passar, i atravesseu la sendera i
torneu. Jo aniré per l'altra banda i tornaré amb la mateixa
martingala.

Així és que ell anà amb un grup d'alumnes, i ella amb l'altre. Al
cap d'una estona tots dos es trobaren al fons de la sendera, i quan
arribaren a l'escola n'esdevingueren únics senyors. Aleshores
s'assegueren plegats, amb una pissarra al davant, i Tom donà el
llapis a Becky, i tingué la mà d'ella dins la seva, i la guià,
creant així una altra casa sorprenent. Quan l'interès per l'art
començà d'esvaïr-se, es posaren a enraonar. Tom nedava en felicitat.
Digué:

-Us agraden les rates?

-No: no les puc veure ni en pintura!

-Bé, jo igual, quan són vives. Però vull dir les mortes, que són
bones per a fer-hi torterols amb un cordill al voltant del cap.

-No, les rates no em corprenen, tanmateix. El que m'agrada és goma
de mastegar!

-Oh! Ja ho crec! Voldria tenir-ne, ara!

-Sí? Jo en tinc una mica. Us la deixaré mastegar una estona, però me
l'heu de tornar.

Això era cosa plaent: així és que anaren mastegant per torn, i
gronxaren les cames contra el banc, en un esclat de gaubança.

-Heu estat mai en un circ?- digué Tom.

-Sí, i el papà m'hi tornarà a dur alguna vegada, si só bona minyona.

-He estat al circ tres o quatre vegades: qui-sap-les vegades.
L'església és més ensopida que el circ. En un circ hi ha bellugueig
tota l'estona. Jo seré un pallasso de circ, quan sigui gran.

-Oh! De bo de bo? Serà bonic. Són tan gentils, amb aquells vestits
de llunes!

-Oi. I guanyen carretades de diner: gairebé tots un dòlar al dia,
diu Ben Rogers. Digueu, Becky: heu tingut mai relacions?

-Què és això?

-Ves, tenir relacions per casar-se.

-No.

-No us agradaria?

-Compto que sí. No ho sé. A què s'assembla?

-A què s'assembla? Oh! No s'assembla a res. Només és qüestió de dir
a un noi que sempre estareu només que per ell, sempre sempre sempre,
i aleshores us beseu, i s'ha acabat. Tothom ho sap fer, això.

-Besar? I el besar per què és?

-Bé, això, sabeu?, és per... Bé, és un costum, fer això.

-I ho fa tothom?

-Sí, tothom que festeja. Us recordeu del que vaig escriure a la
pissarra?

-Ss... sí.

-Què deia?

-No us ho diré pas.

-Voleu que jo us ho digui a vós?

-Ss... sí... però una altra vegada.

-No, ara.

-No, ara no: demà.

-Oh! no: ara, si us plau, Becky. Us ho diré a cau d'orella: us ho
diré tant, tant dolçament...

Com que Becky vacil·lava, Tom prengué el silenci per un
consentiment, i li passà, el braç al volt de la cintura i digué la
dita blaníssimament, amb la boca enganxada a l'oïda d'ella. I
després afegí:

-Ara digueu-m'ho a mi, a cau d'orella, de la mateixa manera.

Ella es resistí una estona, i féu, en acabat:

-Gireu la cara, que jo no us pugui veure, i aleshores ho faré. Però
no ho heu de dir mai a ningú: oi, Tom? a ningú: oi?

-No, de bo de bo de bo: no ho diré. Au, Becky.

Ell girà la cara. Ella es decantà temorega ment fins que el seu alè
féu bellugar sos rulls, i murmurà: -Us amo!

Després va apretar a córrer, i trescà entre els bancs i els
pupitres, amb Tom, que li anava al darrera; i a la fi es refugià en
un recó, amb el davantalet blanc damunt la faç. Tom l'agafà vora el
coll i formulà la seva instància.

-Ara, Becky, tot està ajustat: tot, fora del bes. No en tingueu por,
d'això: us dic que no és res. Feu-me el favor, Becky.

I li estirava el davantal i les mans.

Ella no trigà a cedir, i deixà caure les mans: son rostre, tot encès
de la lluita, s'aixecà i es sotmeté.

Tom va besar-la i va dir:

-Ara tot està ajustat, Becky. I després d'això, per sempre més,
sabeu?, no heu d'estimar a ningú més sinó a mi, i no us heu de casar
amb ningú més sinó amb mi, per sempre més, per sempre més i per
sempre més. Ho fareu?

-No, mai no estimaré a ningú més sinó a vós, Tom, i mai no em casaré
amb ningú més sinó amb vós; i vós no us heu de casar mai amb ningú
més sinó amb mi, també.

-Ben cert. Naturalment. Això forma part de la cosa. I sempre, en
anar a l'escola, o quan anem a casa, heu d'anar amb mi, quan ningú
ho vegi... I vós heu d'escollir-me a mi i jo us escolliré a vós, a
les reunions, perquè així és còm es fa quan festeja.

-Què bonic que és! Mai no ho havia sentit a dir.

-Oh! i és d'allò més alegre! Jo i Amy Lawrence...

En els ulls astorats que ella posà, Tom hi llegí la seva errada; i
es deturà, tot confós.

-O Tom! Així jo no só la primera amb qui heu tingut relacions!

La nena començà a plorar.

Tom digué:

-Oh! No ploreu, Becky. Ja tant se me'n dóna, d'ella.

-Oh! no, Tom: Ja sabeu que no és cert.

Tom féu per manera de passar-li el braç al voltant del coll; però
ella l'empenyé cap enllà, i es girà de cara a la paret i continuà
plorant. Tom ho intentà altra vegada, amb paraules amorosides, i fou
repel·lit de bell nou. Aleshores es desvetllà son orgull, i se n'anà
i sortí al defora. Romangué aturat, tot inquiet i anguniós, per una
estona, dant tot sovint llambregades a la porta, esperant que ella
s'empenediria i el vindria a cercar. Però no ho féu. Aleshores
començaren de escometre'l sentiments amargs i temences d'ésser el
culpable. Li exigia una aspra lluita amb sí mateix de fer ara noves
insinuacions, però s'hi decidí i entrà. Ella encara estava dreta al
recó, tot sanglotant amb la cara contra la paret. El cor de Tom en
fou colpit. Anà envers ella i estigué un moment parat, no sabent
exactament què calia fer. Després digué, tot vacil·lant:

-Becky: a mi... a mi tant se me'n dóna de tothom, fora de vós.

Cap resposta, només que sanglots.

-Becky...- féu ell en so de defensa; -Becky... no voleu dir-me res?

Més sanglots. Tom es tragué son joiell principal, un pomet de
llautó, del cim d'un ferro de llar, i el passà al voltant d'ella
perquè ella el pogués veure, i digué:

-Becky: voleu pendre'l, si us plau?

Ella el tirà a terra. Aleshores Tom sortí de la casa per anar damunt
les muntanyoles, i qui sap-lo-lluny, i no tornar a escola aquell
dia. Tot seguit Becky començà de recelar. Corregué cap a la porta:
ell ja no era a l'envista. Donà un tomb envers el camp de joc: no
era allí. Aleshores cridà:

-Tom! veniu, Tom!

Parà una atenció ben sol·lícita, però no hi hagué resposta. No tenia
més companys que el silenci i la solitud. Així és que s'assegué a
plorar de bell nou i a vituperar-se ella mateixa; i per aquell temps
els alumnes començaven a reunir-se altra vegada, i hagué d'amagar
son dol i aquietar son cor malmès, i resignar-se a la creu d'una
tarda llarga, paorosa, xacrosa, sense que hi hagués, entre els
forasters que la voltaven, ningú per a bescanviar-hi dolors.




CAPÍTOL VIII

Tom es féu escàpol, d'ací d'allà per camins i caminals fins a
trobar-se enfora dels vestigis dels alumnes que tornaven, i després
adoptà un petit trot consirós. Travessà rierols dues o tres vegades,
perquè, segons una dominant superstició jovenívola, el passar aigua
destarotava les persecucions. Mitja hora després desapareixia per
darrera de la casa Douglas, al cim de Cardiff Hill; i l'escola era
tot just obirable dins la vall que deixava endarrera. Entrà en un
bosc espès, trià sa via, sense seguir cap tirany, cap al centre del
bosc, i segué damunt un indret molsós, sota una alzina tota ufanosa.
No es movia ni una mica de oratjol; l'escalf de la immòbil migdiada
havia aturat el mateix cant dels ocells; la natura estava subjecta a
un encantament, no interromput de cap so, llevat del llunyà i
eventual martelleig d'un pigot, i això semblava fer més pregon el
penetrant silenci i la sensació de solitud. L'ànima del minyó era
amarada de melangia: sos sentiments estaven d'acord amb els seus
voltants. Segué llarga estona amb els colzes damunt els genolls i el
mentó damunt les mans, meditatívol. Li semblava que la vida, tot lo
més, era una mortificació; i envejava més que a mitges a Jimmy
Hodges, finat de poc. Devia ésser d'allò més apacible, pensà, el
jeure i adormir-se i somniar per sempre més, mentre el vent
zumzejaria a través dels arbres i afalagaria l'herbei i les flors de
la tomba, amb cap cosa de la qual encaparrar-se o doldre's, mai més.
Sols que assolís un èxit pur a l'escola dominical, ja li plauria
d'anar-se'n i deixar-ho córrer tot. Ara, pel que feia a aquella
noia, què havia fet ell? No-res. El movia la millor intenció del món
i l'havien tractat com un ca, com un veritable ca. Ella se'n
penediria algun dia, potser quan fos massa tard. Ah! Si ell hagués
pogut morir _temporalment!_

Però el cor elàstic de la jovenesa no pot mantenir-se comprimit dins
un motlle d'angúnia per molt de temps. Tom, al cap de poca estona,
començà d'anar a la deriva, insensiblement, envers les preocupacions
de la seva vida. Què passaria si girés l'esquena, ara, i
desaparegués misteriosament? Què passaria si se n'anés lluny (on més
lluny pogués, a contrades inconegudes de l'altra banda de la mar),
per no tornar jamai? Quíns foren aleshores els sentiments d'ella? La
idea d'ésser pallasso li tornà ara al magí, per no omplir-lo sinó de
fàstig. Perquè la frivolitat, i les facècies i els colants amb
llunes esdevenien un insult quan venien a fer el manefla dins un
esperit encimbellat a l'august i vagariós reialme del romanticisme.
No: seria soldat, i tornaria després de llargues anyades, tot
il·lustre i assenyalat dels combats. No, millor encara: s'ajuntaria
als indis i caçaria búfals i aniria pel tirany de la guerra, damunt
les serralades i les grans planures totes iguals de l'extrem Ponent;
i, enllà d'enllà de l'esdevenidor, tornaria convertit en gran
capitost, amb tot de plomes voleiadisses, fastigós de tan pintat, i
aniria a fer gambades dins l'escola dominical, algun matí soporífer
de l'estiu, amb un esgarip de guerra glaçador de la sang, i
cauteritzaria les nines dels ulls de tots els seus companys, amb una
enveja impossible d'apaivagar. Però no, encara hi havia quelcom de
més grandiós que això: seria pirata! Veritat que sí? _Ara_ el seu
esdevenidor se li mostrava tot franc al seu davant, i aureolat d'una
resplendor inimaginable. Còm el seu nom ompliria tot el món, i faria
esparverar la gent! Amb quànta de glòria aniria solcant les mars
agitades dins son llarg, baix, negre, vaixell corredor, _l'Esperit
de la Tempesta_, amb la paorosa bandera voleiant a proa! I, al zenit
de la seva fama, còm apareixeria, de cop i volta, al vell poblet, i
aniria furtivament a l'església, tot bru i malmès dels temporals,
amb el seu gipó i truses de vellut negre, les seves grans botes fins
a genoll, la seva faixa carmesina, el seu cinyell eriçat de pistoles
de muntar, el seu coltellàs, rovellat pel crim, a un costat, el seu
capell inclinat amb plomes onejants, la seva bandera negra
desplegada, amb el crani i els ossos travessers! I còm sentiria amb
èxtasi i estarrufament aquells murmuris: -És Tom Sawyer, el negre
Flagell de l'Armada Espanyola!

Sí, estava resolt: la seva carrera estava decidida! Volia fugir de
casa i començar. Volia inaugurar-ho el mateix endemà al matí. Així,
doncs, li calia empendre els preparatius. Aplegaria tots els seus
recursos. Anà envers un tronc podrit, que era al seu abast, i
començà de cavar sota un de sos caps amb el seu ganivet Barlow. No
trigà a colpir fusta que sonava com a buida. Hi posà la mà, i
pronuncià aquests mots d'encantament, d'una manera impressionant:

-Que allò que no hagi vingut aquí, se n'hi vingui! Que allò que hi
és, hi romangui.

Després, a esgarrapades retirà el fang i féu obiradora una teula de
pi. L'aixecà i descobrí una ben feta cambreta de tresor, el fons i
costats de la qual eren construïts amb teules de fusta. Hi havia una
bala. L'astorament de Tom no tingué fi ni compte. Es gratà el cap
amb aire perplex i féu:

-És una cosa de no dir!

Després llançà ben lluny la bala, tot teiós, i romangué d'allò més
pensívol. La veritat és que una superstició seva, que ell i sos
camarades havien considerat sempre infal·lible, li havia fallit. Si
enterràveu una bala amb certs necessaris encantaments i la deixàveu
tota sola per una quinzena, i després obríeu el lloc amb
l'encantament que ell havia dit, trobaríeu que totes les bales que
havíeu perdut s'hi haurien acoblat, per més escampadament que
haguessin estat separades. Però ara aquesta cosa havia fallit,
tanmateix, i d'una manera indisputable. Tot el sistema de la fe,
dins Tom, es commogué damunt sos fonaments. Moltes vegades havia
sentit dir que la cosa reeixia, però mai que hagués fallit. No se li
acudí que ell mateix ho havia intentat d'altres vegades, però que
després no pogué trobar mai els amagatalls. Aquest tema el capficà
una estona, i al capdavall decidí que alguna bruixa s'hi havia ficat
i havia romput l'encís. Pensà que cercaria de satisfer-se sobre
aquest extrem, i sotjà pels voltants fins que trobà un petit indret
arenós amb un sotet en forma d'embut. S'ajagué i posà la boca arran
del sotet, i clamà:

-Larva de formiga lleó, fes que en sigui coneixedor! Larva de
formiga lleó, fes que en sigui coneixedor!

La sorra començà de bellugar-se, i un petit insecte negre aparegué
per un segon, i en acabat es precipità a dins, a correcuita.

-No ho diu! Així, doncs, _ha_ estat una bruixa qui ho ha fet. Ja me
n'havia temut.

Massa sabia ell la futilitat d'intentar haver-se-les amb les
bruixes: així és que ho deixà córrer descoratjat. Però se li acudí
que tanmateix podia quedar-se la bala que havia tirat al lluny, i
anà i féu una pacient recerca. Però no pogué trobar-la. Tornà a sa
cambreta del tresor, i la posà curosament així cóm estava quan va
llançar la bala. En acabat prengué una altra bala i la llançà de la
mateixa manera, tot dient:

-Germana, vés a trobar la teva germana!

Sotjà on queia, i anà cap allí i mirà. Però devia haver anat més
ençà o més enllà: així és que féu l'operació dues vegades més.
L'última repetició va reeixir. Les dues bales eren l'una a un pam de
l'altra.

Aleshores, precisament, el so d'una trompeta d'estany vingué tot
desmaiat sota les verdes naus de la boscúria. Tom s'arrabassà gec i
pantalons, convertí un elàstic en cinyell, furgà dins unes brosses,
més enllà del tronc podrit, traient-ne un arc i una sageta ben
grollers, una espasa de llauna, i una trompeta d'estany, i en un
moment es va haver apoderat d'aquests atuells, i gambadejà cap
enfora, amb els peus nus i la camisa al vent. Al cap de poc s'aturà
sota un gran om, bufà la trompeta en resposta, i després començà a
anar de puntetes i a atalaiar amb aire de lluita, d'ací d'allà.
Digué cautelosament a una companyia imaginària:

-Braó, mos gais companyons! Romaneu amagats fins que jo colpeixi.

Aleshores aparegué Joe Harper, tan aèriament vestit i acuradament
armat com el mateix Tom. Tom cridà:

-Ei! Quí ve al bosc de Sherwood sense el meu permís?

-Guiu de Guisborne no necessita el permís de cap home nat! Quí ets
tu que... que...

-Goses tenir-me aquest llenguatge- digué Tom apuntant, perquè
parlaven segons el llibre, de memòria.

-Quí ets tu que goses tenir-me aquest llenguatge?

-Jo, tanmateix! Só Robin Hood, com la teva carcassa condemnada no
trigarà a saber.

-Així, ets talment el famós bandejat? Ben joiosament et disputaré
els passos del bosc joliu. Para esment!

Prengueren llurs espases de llauna, reboteren a terra sos altres
atuells, es posaren en actitud de duel, peu contra peu, i començaren
un greu, acuradíssim combat, «dos amunt i dos avall». Tom digué, al
cap d'una estoneta:

-Ara, mala forca us gronxi, poseu-hi més delit!

Així, doncs, lluitaren «amb delit», tots suats i panteixant de la
tasca. Tom cridà ben aviat:

-Caieu! Caieu! Per què no caieu?

-No vull! Perquè no caieu vós? Sóu el que ho ha fet pitjor.

-Bé, això no hi vol dir res. _No puc_ caure. Poc és així, com van
les coses en el llibre. El llibre diu: «Aleshores amb un cop
travessador occí el pobre Guiu de Guisborne!» Heu de donar un tomb
al meu voltant i deixar que us fereixi per l'esquena.

Era impossible de trobar taps a les autoritats així és que Joe donà
el tomb, rebé la patacada i caigué.

-Ara- digué Joe, alçant-se -deixeu que us mati jo. És ben enraonat.

-No, no puc: no és en el llibre

-Bé, això és una roïnesa endiastrada. Vet-ho aquí.

-Bé, Joe: podeu fer de Frare Tuck, o de Much, el fill del moliner, i
aporrinar-me amb un garrot de dues mans; o bé jo seré el Xerif de
Nottingham, i vós sereu Robin Hood una estoneta, i em matareu.

Això semblava satisfactori, de manera que aquestes aventures foren
dutes a compliment. Després Tom esdevingué Robin Hood de bell nou, i
la monja traïdora consentí que perdés la força amb la sang que se li
escolava de la ferida abandonada. I a la fi, Joe, representant una
tribu sencera de bandejats plorosos, l'arrossegà tristament, li posà
l'arc a les febles mans, i Tom digué:

-Allà on caurà aquesta sageta, enterreu-hi el pobre Robin Hood sota
el bosc que treu ufana.

En acabat disparà la seva sageta, i caigué, i hauria hagut de morir;
però es posà damunt una ortiga, i saltà amb massa embranzida perquè
fos un cos mort.

Els nois es vestiren, amagaren llurs gales, i se n'anaren tot
lamentant que no hi hagués bandejats avui en dia, i demanant-se
quína cosa podia mostrar d'haver fet, la civilització moderna, per a
compensar llur pèrdua. Van dir que s'haurien estimat més ésser
bandejats un any dins el bosc de Sherwood que no pas presidents dels
Estats Units per sempre més.




CAPÍTOL IX

Aquella nit, a dos quarts de deu, Tom i Sid foren enviats al llit
com de costum. Digueren les pregàries, i Sid aviat hagué trencat el
son. Tom jeia tot despert i vigilava amb neguitosa impaciència. Quan
li semblà que ja era gairebé a trenc de dia, sentí que el rellotge
sonava les deu. N'hi havia per desesperar-se. S'hauria bellugat i
remenat com els seus nervis li demanaven, però tenia por de
despertar Sid. Jagué, doncs, d'allò més quiet i mirant en l'aire,
dins l'ombra. Tot era bròfegament silenciós. Aviat començaren a
brollar del silenci sorolls apenes perceptibles, que anaven prenent
cos. El tic-tac del rellotge esdevingué sensible. Vells prestatges
es posaren a cruixir misteriosament. Els graons carriquejaren
vagament. Sens dubte, hi havia esperits en campanya. Un ronc
acompassat venia sordament de la cambra de la tia Polly. I aleshores
començà el xerric enujós d'un grill que cap inventiva humana hauria
pogut localitzar. Després vingué el so acompassat i espectral d'un
corc, a la paret que hi havia a la capçalera del llit: allò volia
dir que els dies d'algú eren comptats. Després l'udol d'un gos
llunyà muntà en l'aire de la nit, i fou respost per un udol més
vague d'una distància més remota. Tom es trobava a l'agonia. A la fi
romangué satisfet que el temps s'hagués exhaurit i l'eternitat
s'inaugurés; i començà, a desgrat seu, a ensopir-se; el rellotge
cantà les onze, però ell no les sentí. I després comparegué, mesclat
amb els somnis a mig formar, un miol sobiranament melangiós. Una
finestra veïna que s'obria el trasbalsà. Un crit de: -Ala, brètol!-
i el patapam d'una ampolla buida contra el darrera del cobert de
fusta de la seva tia el desvetllaren del tot, i al cap d'un minut
estava abillat i fora de la finestra, i s'arrossegava per la teulada
de la golfa a quatre grapes. Miolà amb precaució una o dues vegades,
tot fent via. Després saltà a la teulada del cobert, i d'allà a
terra. Veu's allí Huckleberry Finn amb el gat mort. Els nois
partiren i desaparegueren en la tenebror. Al cap de mitja hora
calcigaven l'alt herbam del cementiri.

Era un cementiri de la vella mena ponentina, damunt un turó, a vora
d'una milla i mitja del poblet. El vorejava un clos atrotinat, fet
de taulons, que unes vegades es decantava cap enfora i altres cap
endins, però mai no romania test. Herbei i herbotes envaïen tot el
cementiri. Totes les velles tombes eren ensorrades. No hi havia una
làpida enlloc. Fustes de cim arrodonit, menjades de corcs, feien
tentines damunt les tombes, cercant decantades un puntal, i no
trobant-ne cap. Allò de «Consagrat a la memòria de...» i així per
l'estil, hom ho havia pintat en el seu temps, però hom ja no hauria
pogut llegir-ho en el major nombre d'elles, ara, baldament hi hagués
hagut més llum.

Un oratjol desmaiat gemegava entre els arbres, i Tom tingué por que
fossin els esperits dels morts planyent-se d'ésser destorbats. Els
nois enraonaren poc, i només que en una veu que no s'afigurava,
perquè l'hora, i l'indret, i la difosa solemnitat, i el silenci
oprimien llurs esperits. Trobaren el nou munt alterós que cercaven,
i s'aconductaren sota la protecció de tres oms poderosos que
creixien aflotonats a unes quantes passes de la tomba.

Esperaren en silenci una estona, que els semblà ben llarga. La
queixa d'una òliba llunyana era l'únic so que trencava el silenci de
mort. Les reflexions de Tom li anaven esquifint el cor. Havia
d'enraonar, fos com fos. Així és que digué, en un murmuri:

-Hucky! Creieu que els morts se n'agraden que nosaltres siguem aquí?

Huckleberry zumzejà:

-Em plauria de saber-ho. És una cosa que corprèn: oi?

-Ja ho crec!

Després hi hagué una considerable pausa, durant la qual els minyons
examinaren interiorment la matèria. Després Tom murmurà:

-Escolteu, Hucky: que compteu que ens sent parlar, Hoss Williams?

-És clar que sí. Si més no, el seu esperit.

Tom, després d'una pausa:

-Em plauria d'haver dit el senyor Williams. Però no he obrat
altrament per cap mala cosa: tothom li diu Hoss.

-Un cos mort d'aquests, mai pot ésser massa exigent sobre la manera
com un hom en parli, Tom.

Això creà un descoratjament, i la conversa finà de bell nou. Aviat
Tom agafà el braç de son camarada i digué:

-_Sst!_

-Què hi ha, Tom?- I s'arrambaren amb els cors palpitants.

-_Sst!_ Altra vegada! No ho sentiu?

-Jo...

-Veieu? Ara ho heu sentit.

-Déu meu, Tom! Ja són aquí, ben segur. Què farem?

-Poc ho sé. Creieu que ens llucaran?

-O Tom! Poden veure en la foscor, igual que els gats. Voldria no
haver vingut.

-Oh! No tingueu por. No crec que ens empantaneguin. No fem cap mal.
Si estem ben quiets, potser ni se n'adonaran de nosaltres.

-Hi faré el que sàpiga, Tom; però, Déu meu!, tot jo sóc una
esgarrifança!

-Escolteu!

Els minyons decantaren la testa plegats, i amb prou feines
respiraven. Un so apagat de veus surava per l'extrem més distant del
cementiri.

-Vegeu! Mireu allí!- murmurà Tom. -Què és allò?

-Foc del dimoni! O Tom! Això glaça.

Algunes incertes figures s'acostaren entre la fosca, tot gronxant
una llanterna d'estany d'antiga mena, que clapava el sol amb
innombrables antiqüeles de llum. Al cap de poc, Huckleberry zumzejà
amb un calfred:

-Son els dimonis, ben segur. En vénen tres! En nom de Déu, Tom,
estem perduts! Podeu pregar?

-Faré per manera, però no tingueu por. No ens faran cap mal.

«Em fico dins el llit
per fer-hi un son seguit...»

-_Sst!_

-Què passa, Huck?

-Són homes! Un n'és, sinó els altres. Un d'ells fa la veu de Muff
Potter.

-Ca!... Voleu dir?

-Faig juguesca de conèixer-la bé. No us remeneu ni us bellugueu. No
és prou viu per a reparar-nos. Deu estar embriagat, com de costum,
ben segur, aquest vell poca-pena del diastre.

-Molt bé: estaré ben quiet. Ara n'estan lluny. No el poden trobar.
Ara tornen a venir. Ara es cremen. Ara es refreden altra vegada. Es
cremen un altre cop. Brasa viva! Aquesta vegada ho han ensopegat.
Escolteu, Huck: conec una altra de llurs veus: hi ha Joe l'Indi.

-Oi! Aquest mestís assassí! M'estimaria més que fossin dimonis, cent
vegades! Per què deuen rondar?

Els murmuris s'extingiren del tot, aleshores, perquè els tres homes
havien arribat a la tomba, i romanien a unes quantes passes de
l'amagatall dels dos minyons.

-Aquí és- digué la tercera veu. I son posseïdor alçà la llanterna,
que mostrà la faç del jove doctor Robinson.

Potter i Joe l'Indi portaven un baiard, amb una corda i un parell de
pales al damunt. Deixaren en terra allò que traginaven, i començaren
d'obrir la tomba. El doctor posà la llanterna al cap del lloc
d'enterrament i avançà i s'assegué, amb l'esquena recolzada en un
dels oms. Estava tan a prop que els minyons l'haurien pogut tocar.

-De pressa, mestres!- Digué en veu baixa.- La lluna podria eixir de
cop i volta!

Rondinaren una resposta, i continuaren cavant. Per algun temps no se
sentí més soroll que el xarricar de les pales que descarregaven llur
nolieig de terra i arena. Allò era ben monòton. Finalment, una pala
topà amb el taüt, fent un so opac i de fusta, i al cap d'un o dos
minuts els homes l'havien hissat damunt terra, al defora.
Alçapremaren la tapadora amb les pales, tragueren el cos mort, i el
rebotaren asprament per terra. La lluna es mogué darrera els núvols
i mostrà sa cara esblaimada. El baiard fou endegat, i el cos mort
posat al seu damunt, cobert amb una flassada, i fermat amb la corda.
Potter es tragué un ganivetàs de molles i tallà el cap de la corda
que penjava, i digué:

-Ara la cosa damnada està a punt, _serra-ossos_, i, o bé ens doneu
cinc monedes més, o aquí roman.

-Això és parlar!- digué Joe l'Indi.

-Ei! Què vol dir, això?- féu el doctor. -Heu demanat la paga per
endavant, i us l'he donada.

-Sí, i heu fet quelcom més que això- digué Joe l'Indi, atansant-se
al doctor, que ara estava de peu dret. -Em vau treure, fa cinc anys,
de la cuina del vostre pare, on avia anat a demanar alguna menja, i
vau dir que no hi havia anat per cap bé; i quan vaig fer saber que
me la pagaríeu, baldament passessin cent anys, el vostre pare em
tancà a la presò per rodamón. Us penseu que me n'he oblidat? Per
alguna cosa tinc sang indiana. I ara us he arreplegat, i no teniu
més remei que pagar: sabeu?

Amenaçava al doctor amb el puny a la cara, en aquell moment. El
doctor donà un cop sobtat, i estengué el mal home per terra. Potter
deixà caure el ganivet i exclamà:

-Ei! No toqueu el meu lleopard!- I a l'instant següent s'havia
agafat amb el doctor, i tots dos lluitaven amb màxima embranzida,
afollant l'herba i esquinçant la terra amb llurs talons. Joe l'Indi
saltà a son peu, amb els ulls encesos d'ira, arrabassà el coltell de
Potter, i va arrossegar-se com un gat i acotant-se, dant una i altra
volta als combatents, cercant una avinentesa. De sobte el doctor
pogué romandre desempallegat d'una estrebada, agafà la feixuga fusta
del capçal de la tomba de Williams, i amb ella atuí Potter en terra;
i, al mateix moment, el mestís veié arribada la seva i enfonsà el
ganivet fins el mànec en el pit del jove. Ell giravoltà i caigué en
part damunt Potter, amarant-lo amb la seva sang; i en aquell punt
els núvols esborraren el paorós espectacle, i els dos minyons,
esparverats, fugiren a més córrer dins la fosca.

Quan la lluna, ben tost, es mostrà de bell nou, Joe l'Indi romania
damunt els dos cossos, tot contemplant-los. El doctor féu un murmuri
inarticulat, i un llarg badall d'agonia o bé dos, i restà en
silenci. El mestís botzinà:

-_Aquells_ comptes estan saldats, Déu us damni!

Després féu sos robatoris en el cadàver. Després posà el fatal
ganivet en l'oberta mà dreta de Potter, i segué damunt el taüt
malmenat. Passaren tres, quatre, cinc minuts, i aleshores Potter
començà de moure's i de fer gemecs. Sa mà era closa damunt el
ganivet: l'aixecà, hi pegà llambregada i el deixà caure amb una
esgarrifança. Després s'assegué, apartant-se el cos mort, i el
llucà, i després llucà a son volt confosament. Sos ulls toparen els
de Joe.

-Senyor! Còm ha estat això, Joe?- demanà.

-És un brut negoci- digué Joe sense bellugar-se. -Per què ho heu
fet?

-Jo! I què he d'haver fet!

-Ei! El parlar així no us en llevarà pas la culpa.

Potter tremolà i s'esblanqueí.

-Em pensava que estava serè. No havia d'haver fet beguda aquesta
nit. Però encara la tinc al cap, pitjor que quan vam començar la
feina. Sento un desori! Amb prou feines puc recordar-me de res.
Digueu-me, Joe (de bo de bo, ara, vell company): ho he fet jo? Joe,
mai no m'havia passat pel magí; per la meva ànima i la meva honor
que mai no m'hi havia passat, Joe. Digueu-me, Joe, còm ha estat. Oh!
Esglaia! I ell tan jove i que prometia tant!

-Ves, estàveu barallant-vos, i ell us va dar una patacada amb la
fusta de la tomba, i vau caure d'allò més pla, i després us
aixecàreu, tot fent tentines i giravolts, i vau aferrar el ganivet,
i l'hi vau apuntalar, mentre ell us ajustava una altra manyagueria
que feia feredat. I aquí heu estat jaient fins ara, mort com un
tascó.

-Oh! No sabia el que em feia. Que em mori aquest mateix minut, si ho
sabia. Tot era cosa del whisky i l'exaltació, em penso. Mai a la
vida no havia usat una arma, Joe. He tingut batusses, però mai amb
armes. Tothom us ho dirà. Joe, no en cantéssiu res! Digueu que no en
cantareu res, Joe: això és ésser un bon amic. Sempre us he tingut
estimació, Joe, i he estat al costat vostre. No us en recordeu? No
ho cantareu: veritat, Joe?- I la pobra criatura caigué de genolls
davant l'estòlid assassí, i ajuntà les mans imploradores.

-No: sempre heu estat recte i lleial amb mi, Muff Potter, i no us
aniré pas a l'encalç. Ja veieu: això és la més gentil cosa que un
hom pugui dir.

-O Joe! Sóu un àngel! Per molt que visqui sempre us beneiré fins al
darrer dia!- I Potter començà de plorar.

-Bé, bé: ja n'hi ha prou, d'això. Ja no és temps de somicar. Aneu
per aquell camí, i jo aniré per aquest. Espavileu-vos, ara, i no
deixeu cap pista darrera vostre.

Potter emprengué un trot que ràpidament es convertí en correguda. El
mestís romangué sotjant-lo, i murmurà:

-Si està tan estovat per la pallisa i tan embriagat del rom com en
té l'aire, no pensarà en el ganivet fins que sigui tan lluny que ja
tingui por de tornar per aquesta banda. Cor de pollet!

Dos o tres minuts després, l'home assassinat, el cadàver embolcallat
en la flassada, el taüt sense tapadora i la tomba oberta romanien
sota l'única inspecció de la lluna. El silenci, aiximateix, era
altra vegada absolut.




CAPÍTOL X

Els dos minyons anaven, corre que correràs, cap al poblet, muts
d'horror. De tant en tant, aprensius, daven una llambregada cap
endarrera, damunt llurs espatlles, com si temessin que hom els
pogués seguir. Cada sacot que es dreçava en llur via semblava un
home i un enemic, i els feia retenir l'alè; i, en córrer pel voltant
d'algunes casetes escampades pròximes al poblet, el lladrar dels
cans de vetlla incorporats semblava donar ales a llurs peus.

-Només que poguéssim arribar a la vella adoberia abans
d'esfondrar-nos!- murmurà Tom, en breus moments, dividits pel
respir. -No puc comportar-ho gaire estona més.

Els forts panteixos de Huckleberry eren la seva única resposta, i
els minyons fixaven llurs ulls a la fita de llurs esperances, i
maldaven durament per atènyer-la. Avançaren decididament sobre ella,
i a la fi, pit contra pit, es llançaren a través de la porta oberta,
i caigueren, agraïts i aclaparats, dins les ombres protectores de
més endins. Aviat llurs polsos s'apaivagaren, i Tom murmurà:

-Huckleberry: què compteu que en pervindrà, d'això?

-Si el doctor Robinson fina, jo diria que en pervindrà una forca
plantada.

-Ho creieu, tanmateix?

-N'estic segur, Tom.

Tom pensà una mica. Després digué:

-Quí ho dirà? Nosaltres?

-Que us empatolleu! Suposeu que passés qualsevol cosa i Joe l'Indi
no fos penjat. Ves, ens mataria una hora o altra: tan cert com ara
jaiem aquí terra.

-Això és el que jo pensava per dins, Huck.

-Si algú en parla, que sigui Muff Potter, si és prou ximple.
Generalment està prou embriagat per fer-ho.

Tom no digué res: continuà pensant. Al cap d'una estona zumzejà:

-Huck, Muff Potter _no ho sap_. Còm podria dir-ho?

-Per quina raó no ho sap?

-Perquè precisament rebé aquella patacada mentre Joe l'Indi ho feia.
Compteu que podia veure res? Compteu que sabé res?

-Manoi! És veritat, Tom!

-I, a més, fixeu-vos-hi: potser aquella patacada el va acabar!

-No: no és probable, Tom. Tenia beguda a dins: jo ho he pogut veure;
i, a més, sempre en té. Bé, doncs: quan mon pare està xop, ja podeu
apallissar-li el cap amb tota una església, que no el contorbareu.
Ell mateix ho diu. Així és que igual passa a Muff Potter, és clar.
Però si un home estés ben, ben serè, compto que potser aquella
patacada el deixaria al siti: no ho sé.

Després d'un altre silenci reflexiu, Tom va dir:

-Huck: esteu segur que podreu posar-vos un cadenat a la boca?

-Tom, _ens l'hem de posar_. Ja ho sabeu. A aquest dimoni indi no se
li'n donaria més d'ofegar-nos a nosaltres que d'ofegar un parell de
gats, si xerréssim la feta i no el pengessin. Ara, Tom, escolteu: no
tenim més remei que jurar-nos l'un a l'altre de posar-nos un cadenat
a la boca.

-M'hi conformo, Huck. És el millor partit. Voleu, només, que ens
agafem les mans i jurem que...

-Oh! No, no fóra escaient, per a una cosa així. Això és prou bo per
a cosetes ordinàries sense cap ni centener, especialment amb les
noies, perquè després us van al darrera amb un flabiol sonant, i no
poden fer sinó botzinar quan es veuen en el trencacoll; però una
cosa d'importància com aquesta ha de ser escrita. I amb sang.

Tot l'ésser de Tom aplaudí aquesta idea. El pla era recòndit, i
ombrívol i paorós; l'hora, les circumstàncies, els voltants, hi
harmonitzaven. Arreplegà una polida estella de pi que jeia al clar
de la lluna, es tragué un petit fragment de quilla roja que duia a
la butxaca, es posà a la llum de la lluna, i escritotejà aquestes
ratlles, dant relleu a cada tret que queia cap avall, a base
d'apretar la llengua entre les dents, i minvant la pressió en els
trets que anaven cap amunt:

«_Huck Finn i Tom Sawyer juren posar-se un cadenat a la boca sobre
això, i desitgen que puguin caure morts pel camí si mai xerren, i
podrir-se_.»

Huckleberry s'omplí d'admiració davant la facilitat de Tom en
l'escriptura, i la sublimitat del seu llenguatge. Tot seguit agafà
una agulla de la seva solapa, i anava a punxar-se la carn; però Tom
digué:

-Atureu-vos! No ho feu, això. Les agulles de cap són de llautó.
Podria tenir verdet.

-Què cosa és verdet?

-És una metzina. Vet aquí el que és. Empasseu-vos-en una mica: ja
veureu.

Així, doncs, Tom descabdellà el fil d'una de les seves agulles de
cosir, i cada minyó es punxà el capciró del polze i n'espremé una
gota de sang.

Amb el temps, després de diverses premsades, Tom aconseguí signar
amb les seves inicials, servint-se del capciró de son dit xic com a
ploma. Després mostrà a Huckleberry còm havia de fer una H i una F,
i el jurament ja fou perfecte. Enterraren l'estella de pi arran de
la paret, amb algunes bròfegues cerimònies i encantaments, i les
cadenes que els lligaven la llengua foren ja tancades amb pany i
clau, i la clau llençada.

Una figura s'arrossegà tota llisquívola, en aquell moment, per un
esboranc de l'arruïnat edifici; però ells no se n'atalaiaren.

-Tom- murmurà Huckleberry -això ens impedeix de parlar-ne mai, mai?

-És clar que sí. Passi el que passi, el cadenat no es pot llevar.
Cauríem morts en terra: no sabeu la cosa?

-Sí, em penso que ho encerteu.

Continuaren parlant en veu baixa per algun temps. Al cap d'una
estoneta un gos féu un udol durador i llòbrec a la part de fora: a
uns deu peus d'allà on es trobaven. Els minyons s'aferraren l'un a
l'altre sobtadament, en una agonia d'esglai.

-Per quín de nosaltres és?- digué, trasposat, Huckleberry.

-No ho sé... Sotgeu per la clivella. De pressa!

-No: vós, Tom!

-No puc... No ho puc fer, Huck!

-Tom, feu-ho si us plau. Ja hi torna!

-Oh! Déu meu! Gràcies!- murmurà Tom. -Li conec la veu. És Bull
Harbison (1).

-Oh! Bella cosa! En bona refè, Tom, estava leri-leri de la meva fi,
i hauria jugat qualsevol cosa que era un gos perdut.

El gos tornà a udolar. El coratge dels minyons naufragà una altra
vegada.

-Oh! Déu me val! No és pas Bull Harbison!- murmurà Huckleberry.
-Mireu, Tom!

Tom, tremolant de por, es donà, i posà l'ull a la clivella. Son
zumzeig amb prou feines podia oir-se quan digué:

-O Huck! És un GOS PERDUT!

-Guiteu, Tom, cuiteu! Per quí ve?

-Huck, deu venir per tots dos: som tots dos una mateixa cosa.

-O Tom! Em sembla que ens n'anem a l'òbit! I crec que no hi ha dubte
d'on jo aniré a raure. He estat tan poca pena!

-Això ve de fer campanes i de fer totes les coses que a un hom li
diuen que no faci. Hauria pogut ésser bo com Sid, si m'hi hagués
escarrassat... Però no, no vaig escarrassar-m'hi, és clar.
Tanmateix, aquesta vegada, si en surto, us dic que m'hi deixaré
emparedar a l'escola del diumenge!

I Tom començà de somicar una mica.

-Vós dolent!- I Huckleberry començà de somicar, també. -Diastre, Tom
Sawyer, sóu un melindro, al costat del que jo sóc! O Déu meu, Déu
meu, Déu meu! Voldria tenir només que la meitat de la vostra sort.

Tom es sentí la gorja alliberada i murmurà:

-Mireu, Huck, mireu! S'ha girat d'esquena a nosaltres!

Huck mirà amb el cor ple de joia.

-Oidà, vatua! Que ho havia fet abans?

-Sí, que ho havia fet; però jo, com un ximple, no hi havia parat
esment. Això és de primera! sabeu? I _ara_ per quí deu venir?

L'udol cessà. Tom es caragolà les orelles.

-_Sst!_ Què és això?- zumzejà.

-Sona com... com porcs que remuguin. No... és algú que ronca, Tom.

-Això, és? Per on rau, Huck?

-Em penso que és allà baix, a l'altre cap. Ho sembla, talment. Mon
pare solia dormir allí, de vegades, vora els porcs; però, Déu me
vall, el món s'ensorra, quan ell ronca. A més, em penso que no ha
tornat a venir al poble cap més vegada.

L'esperit aventurer brollà de l'ànima dels minyons altra vegada.

-Huck, gosaríeu venir, si jo menava?

-No m'acaba de fer goig, Tom. Suposeu-vos que sigui Joe l'Indi!

Tom es descoratjà. Però al cap de poc la temptació s'aixecà tota
poderosa de bell nou, i els minyons convingueren d'intentar-ho, amb
el ben entès que fugirien a més córrer si els roncs paraven. Així és
que avançaren de puntetes i llisquívolament, l'un darrera l'altre.
Quan hagueren arribat a cinc passes del roncaire, Tom petjà una
branqueta, que es petà amb un fort espetec. L'home gemegà, es
retorcé una mica, i sa cara restà sota la llum de la lluna. Era Muff
Potter. Els cors dels minyons havien romàs aturats, i llurs cossos
també, mentre l'home es movia; però ara llurs temences s'esvaïren.
Lliscaren cap enfora, travessant el malmenat aixopluc, i s'aturaren
a una petita distància, per a bescanviar una paraula de comiat. I
altra vegada aquell udol tètric i durador muntà en l'aire de la nit!
Es giraren i veieren el gos singular que romania a tret d'on jeia
Potter, encarant-se amb Potter, tot assenyalant el cel amb el nas.

-Oh! Manoi! Ve per ell!- exclamaren els dos nois, fent un bisbe.

-Escolteu, Tom: diuen que un gos esgarriat va comparèixer udolant al
volt de la casa de Johnny Miller, per allà a la mitja nit, fa unes
dues setmanes; i un enganyapastors entrà i s'aturà a la barana i
cantà, el mateix vespre; i encara no s'hi ha mort ningú.

-Sí, ja ho sé, i suposeu que no mori ningú. No caigué Gràcia Miller
al foc de la llar, cremant-se de mala manera, el mateix dissabte
següent?

-Sí, però _no ha mort_. I, més encara, ha anat millorant.

-Molt bé: espereu, i ja veurem. Està ben llesta: és tan ressegur com
que Muff Potter està ben llest. Això és el que diuen els negres, i
ells ho saben tot, en aquest ram de coses, Huck.

Després se separaren, tot rumiant.

Quan Tom lliscà finestra endins de l'alcova, la nit era gairebé
passada. Es despullà amb excessiva cautela, i s'adormí, tot
congratulant-se que ningú no s'hagués adonat de la seva escapada. No
s'havia dat compte que Sid, el gentil roncaire, estava despert, i
n'havia estat per espai d'una hora.

Quan Tom obrí els ulls, Sid s'havia vestit i ja no hi era. En la
llum hi havia un posat d'ésser tard. Això l'astorà. Per què no havia
estat cridat i perseguit fins que es llevés, com era el costum?
Aquesta idea l'omplia de mals averanys. Al cap de cinc minuts estava
vestit i escales avall, tot sentint-se capolat i ensopit. La família
encara era a taula, però havien acabat el desdejuni. No sonà cap
paraula de rebuf; però hi havia esguards que es desviaven, i hi
havia un silenci i un aire de calamitat que féu passar una
esgarrifança pel cor del culpable. S'assegué i féu per manera de
semblar joiós, però era una tasca endiastrada. No va aconseguir un
somriure ni una resposta: així és que recaigué en el silenci i deixà
que son cor anés capbussant-se fins a les darreres fondàries.

Després del desdejuni, la seva tia el prengué de banda, i Tom
gairebé resplendí amb l'esperança que li darien una pallissa; però
no fou així. La seva tia es posà a plorar, i vinga preguntar-li còm
podia malmetre d'aquesta manera son cor de velleta; i finalment li
digué que continués i s'arruïnés, i que, amb tants de disgustos,
portés sos cabells grisos a la tomba, perquè ja era inútil de fer
cap més provatura. Això era pitjor que no pas mil fuetades, i el cor
de Tom romangué ara més capolat que el seu cos. Plorà, demanà perdó,
prometé d'esmenar-se una i altra vegada, i aleshores se li permeté
de pendre comiat, tot i adonant-se ell que no havia guanyat sinó un
perdó imperfecte i no havia inspirat sinó una feble confiança.

Abandonà la presència sobirana, massa atuït fins per a sentir-se
venjatiu envers Sid: així és que la cuitosa retirada d'aquest per la
porta del darrera fou innecessària. Es traginà a sí mateix cap a
l'escola, ombrívol i trist, i rebé la seva pallissa al costat de Joe
Harper per haver fet campana el dia abans, amb el posat d'una
persona que tenia el cor atrafegat amb dolors més feixugues i era
del tot indiferent a les bagatel·les. Després es transportà al seu
seient, reposà el colze damunt el pupitre i les barres dins les
seves mans, i contemplà la paret amb l'esguard de pedra d'aquell
sofriment que ha arribat al límit i no pot passar més enllà. Son
colze apretava alguna substància dura. Al cap d'una llarga estona
canvià lentament i tristament la seva posició, i agafà aquell
objecte amb un sospir. Estava embolicat amb paper. El desembolicà.
Seguí un llarg, dilatat, colossal sospir, i el cor se li trencà. Era
el seu pomet de llautó! Aquesta darrera gota va fer sobreeixir el
vas.

(1) Si el senyor Harbison hagués posseït un esclau anomenat Bull,
Tom n'hauria parlat com del «Bull de Harbison»; però un fill o un ca
d'aquell senyor es deia «Bull Harbison».




CAPÍTOL XI

Arran arran del migdia, tot el llogarret fou sobtadament galvanitzat
per les noves esgarrifoses. Sense necessitat del telègraf, en aquell
temps encara no somniat, la història volà d'home a home, de grup a
grup, de casa a casa, amb velocitat poc menys que telegràfica.
Naturalment, el mestre d'escola concedí festa aquella tarda: quí sap
què hauria pensat d'ell el poble si no ho hagués fet. Hom havia
trobat un ganivet sangonós vora l'assassinat, i algú l'havia
reconegut com a pertanyent a Muff Potter: això deia la història. I
hom deia que un vianant noctàmbul havia vist Potter que es rentava
en el rierol, cap a la una o les dues del matí, i que Potter s'havia
escorregut enllà; sospitosa circumstància, sobretot el rentar-se,
que no era un costum en Potter. Hom digué, aiximateix, que el poble
havia estat escorcollat en cerca de l'assassí (el públic no és lent
a garbellar les proves i arribar a un veredicte), però que havia
estat introbable. Gent a cavall havien eixit per tots els camins, en
totes direccions, i el xerif confiava que podria ésser capturat
abans de la nit.

Tot el poble derivava cap al cementiri. El cortrencament de Tom
s'esvaí, i s'ajuntà a la processó, no pas per no preferir mil
vegades més d'anar a qualsevol banda, sinó perquè una paorosa,
inexplicable fascinació l'hi arrossegava. Arribat a l'indret paorós,
insinuà son cosset entre la multitud i veié el llòbrec espectacle.
Li semblà que havia passat un segle abans que ell arribés allí al
davant. Algú li pessigà el braç. Es girà, i sos ulls trobaren els de
Huckleberry. Després, tots dos, d'un plegat, miraren a una altra
banda i es preguntaren si algú havia reparat alguna entresenya en
llur mútua llambregada. Però tothom enraonava, i es fixava en
l'astorador espectacle que tenien en front.

-Pobre companyó! Pobre companyó! Tan jove!

-Això hauria d'ésser un escarment per als lladres de tombes.

-Muff Potter anirà a la forca, d'aquesta feta, si l'atrapen!

Aquest era el tarannà de les consideracions, i el ministre digué:

-Sentència de Déu! La seva mà hi és visible.

En aquell moment Tom s'estremí de cap a peus, perquè son esguard
caigué damunt la cara estòlida de Joe l'Indi. Aleshores la multitud
començà de decantar-se i empènyer-se, i se sentiren veus que
cridaven:

-És ell! És ell! Ve pel seu grat!

-Quí? Quí?- feren una vintena de veus.

-Muff Potter!

-Ei! S'ha aturat! Mireu, mireu! Es gira! No el deixéssiu escapar!

La gent que hi havia pel brancam dels arbres, damunt la testa de
Tom, digueren que poc mirava escapar-se: només semblava dubtós i
malsegur.

-Infernal pocavergonya!- digué un badoc. -Necessitava venir a dar un
cop d'ull sossegat a la seva tasca: no esperava de trobar companyia.

La multitud se'n retirà aleshores, i el xerif passà en mig d'ella
aparatosament, duent a Potter del braç. La cara del pobre home era
esmaperduda, i sos ulls traspuaven la por que l'atuïa. Quan
s'escaigué davant l'home assassinat, son cos es sacsejà com el d'un
epilèptic, i es posà la cara entre les mans i trencà el plor.

-No ho he pas fet!- sanglotava. -Per la meva paraula i la meva honra
que no ho he fet!

-Quí us en acusava?- cridà una veu.

Aquest tret semblà haver encertat. Potter alçà son rostre i mirà a
son volt amb un patètic desempar en sos ulls, i veié Joe l'Indi, i
exclamà:

-O Joe l'Indi! M'havíeu promès que mai...

-És vostre aquest ganivet?- I el xerif li llançà al seu davant.

Potser hauria caigut si no l'haguessin agafat i dipositat en terra.
Després va fer:

-Quelcom em deia que si no tornava i arreplegava...- Tot s'estremí.
Després mogué la seva mà sense nervi, amb un gest de vençut, i féu:
-Digueu-los-ho, Joe, digueu-los-ho... Ja tant se val.

Aleshores Huckleberry i Tom romangueren muts i embadocats. I
sentiren com el mentider cor-de-roca conjuminava la seva serena
declaració; i esperaven a cada moment que el cel claríssim deixaria
caure els llamps divinals damunt sa testa, i s'estranyaven de veure
per quant de temps el càstig anava essent ajornat. I quan ell hagué
finit, encara vivent i sencer, el fluctuant impuls que havien sentit
de rompre llur jurament i salvar la vida del pobrissó detingut i
traït s'esvaí i cessà, perquè evidentment aquell inic s'havia venut
a Llucifer, i seria fatal de ficar-se en cosa pertanyent a un poder
com aquell.

-Per què no fugíeu? Per què havíeu de tornar aquí?- va dir algú.

-No me'n podia estar... no me'n podia estar- gemegava Potter. Volia
escapar-me, però semblava que no pogués anar enlloc si no és aquí.-
I altra vegada rompé a sanglotar.

Joe l'Indi repetí la seva declaració, amb la mateixa calma, uns
quants minuts després, en procedir-se a l'enquesta, sota jurament; i
els minyons, veient que els llamps eren encara fermats, es
consolidaren en llur creença que Joe s'havia venut al diable. Joe
havia esdevingut ara, per a ells, l'objecte més obagament
interessant que mai haguessin considerat, i no podien llevar-ne els
ulls fascinats, de la seva cara. Interiorment resolgueren de
vigilar-lo, de nit, quan l'avinentesa se'n presentés, amb
l'esperança de pegar una llambregada a son temut senyor.

Joe l'Indi va ajudar a aixecar el cos de la víctima, i l'aconduí en
un carro per al seu transport. Hom brunzí, entre la multitud
esgarrifada, que la ferida sagnava una mica! Els minyons cregueren
que aquesta sortosa circumstància menaria les sospites envers
l'oportuna direcció; però foren decebuts, perquè més d'un camperol
observava:

-Es trobava a tres peus de Muff Potter quan la cosa va passar.

El paorós secret i el corcó de consciència de Tom li feren la son
alterosa per tota una setmana, després d'això; i un matí, al
desdejuni, digué Sid:

-Tom: us remeneu i parleu tant, en el vostre son, que em passo
despert la meitat del temps.

Tom s'esblaimà i acalà els ulls.

-És un mal senyal- digué la tia Polly, greument. -Quína cosa us
passa pel magí, Tom?

-Res. Res que jo sàpiga.- Però la mà del minyó es sacsejà en tanta
de manera que volcà el seu cafè.

-I les coses que dieu!- va fer Sid. -La darrera nit dèieu: -«És
sang, és sang: això és!» I ho tornàveu a dir, i ho tornàveu a dir. I
fèieu: -«No em turmenteu d'aquesta manera: ja us ho diré». Què
diríeu? Quína cosa és el que hauríeu dit?

Tot s'esfondrà davant de Tom. És impossible de suposar el que hauria
passat aleshores; però sortosament la preocupació s'esvaí a la cara
de la tia Polly, i ella comparegué en ajut de Tom sense saber-ho,
tot dient:

-Bah! És aquest terrible assassinat. Jo mateixa en somnio coses
gairebé cada nit. De vegades somnio que só jo qui l'ha comès.

Mary digué que ella havia estat colpida d'una manera ben semblant.
Sid semblà satisfet. Tom eixí de la sobirana presència tan de pressa
com li vagà de fer-ho plausiblement, i després d'això es queixà de
mal al dentat tota una setmana i lligà les seves barres cada nit.
Mai sabé que Sid cada nit el vigilava, tot i ajagut, i ben sovint
desfeia l'embenament, i aleshores es decantava damunt el colze,
escoltant una bella estona cada vegada, i després feia lliscar altre
cop l'embenament allà on havia estat. El trontoll espiritual de Tom
anà fent-se fonedís gradualment, i el mal de dentat esdevingué
enujós, i hom el descartà. Cas que Sid realment hagués tret alguna
cosa en clar de les dites desjunyides de Tom, s'ho reservà per a
ell. A Tom li semblava que sos companys mai no acabarien de fer
interrogatoris sobre gats morts, renovant així la memòria de la seva
calamitat al seu esperit. Sid reparà que Tom mai no era metge
forense en cap d'aquests esbrinaments, encara que hagués esdevingut
hàbit seu de pendre la direcció en totes les noves empreses; reparà
també que Tom mai feia de testimoni, i això era estrany; per a Sid
no passà desapercebut el fet que Tom àdhuc mostrava una assenyalada
aversió envers tals enquestes, i sempre les evitava, en poder. Sid
se'n meravellava, però no en deia una paraula. Tanmateix, però, fins
les enquestes passaren de moda, a la fi, i deixaren de torturar la
consciència de Tom.

Cada un o dos dies, durant aquest temps aflictiu, Tom espià una
oportunitat i anà envers la petita finestra enreixada de la presó i
passà de contraban, en direcció a l'assassí, totes les petites
comoditats que pogué arreplegar. La presó era un antre insignificant
de rajola, vora un aiguamoll, al caire del poblet, mancat de
vigilants: tanmateix, poques vegades era ocupat. Aquests presents
ajudaven en gran manera a aquietar la consciència de Tom. La gent
del poblet tenia un vehement desig de fer un cap nou a Joe l'Indi, i
arrossegar-lo, per robament de cadàvers. Però tan formidable era el
seu geni, que hom no trobà ningú que volgués pendre la iniciativa en
aquesta matèria. Així és que hom la deixà córrer. Ell havia tingut
compte de començar les seves dues declaracions per la lluita, sense
confessar el robament de la tomba que l'havia precedida; així,
doncs, semblà, més assenyat de no plantejar el cas davant el
Tribunal, ara com ara.




CAPÍTOL XII

Una de les raons per les quals el magí de Tom havia anat
desempallagant-se de sos íntims mals de cap era perquè havia
descobert una nova i transcendental matèria d'interès. Becky
Thatcher havia deixat de comparèixer a l'escola. Tom lluità amb son
orgull uns quants dies, i féu per manera d'escapolir-se d'aquell
amor, però fracassà. Començà d'anar a raure constantment pels volts
de la casa on vivia el pare d'ella, cada nit, i de sentir-se ben
atuïdot. Estava malalta. Si es morís! Aquesta idea comportava una
distracció. Ja no s'interessà més per la guerra, ni tan sols per la
pirateria. L'encís de la vida havia desaparegut, i no en restava
sinó la melangia. Deixà de banda el seu arc i el seu bastonet de
_baseball_ que ja no li proporcionaven cap gaudi. Sa tia n'estava
tota preocupada; començà de fer-li sofrir tota mena de provatures
amb medicines. Ella era d'aquelles persones que perden els estreps
per les medicines patentades i tots els mètodes novençans de produir
la salut o d'adobar-la. Era una constant experimentadora d'aquestes
coses. Quant sabia quelcom de nou en el ram, estava subjecta a una
febre inestroncable fins que ho havia provat, no pas en si mateixa,
perquè mai no estava malalta, sinó en algú altre que tingués a mà.
Estava subscrita a tots els periòdics de terapèutica i a tots els
enganys frenològics; i la solemnial ignorància amb què
s'estarrufaven ells era l'ambient que la tia Polly respirava amb
delit. Tota la desferra que contenien sobre la ventilació, i còm
calia anar-se'n al llit, i còm llevar-se, i quines coses menjar, i
quines coses beure, i quant d'exercici fer, i en quin estat de ment
conservar-se, i quina mena de vestit posar-se era per a ella
l'Evangeli, i mai no reparà que la premsa salutífera del mes corrent
solia trabucar tot allò que havia recomanat un mes abans. Era un cor
senzill i honrat en tota la durada del dia, de manera que era una
fàcil victima. Arreplegava sos periòdics enganya-babaus i ses
medicines enganya-bajocs, i així armada d'eines de mort, avançava
damunt son pàl·lid cavall, per a dir-ho metafòricament, _amb
l'infern al seu darrera_. Però mai no sospità que ella no fos un
àngel guaridor i el baume de Galaad sota una disfressa, en front
dels veïns emmalaltits.

El tractament per l'aigua era nou, aleshores, i l'atuïda condició de
Tom fou per a ella com una fruita madura. El feia eixir a trenc de
dia cada matí, el feia estar dret dins el cobert de fusta i
l'ofegava amb un diluvi d'aigua freda; després el refregava amb una
tovallola com una llima, i aixi el retornava; després l'embolicava
amb un llençol mullat, i el deixava de bell nou sota la flassada,
fins que suava ànima i tot, i «les seves taques grogues se li
esquitllaven enfora, a través dels porus», com deia Tom.

Però, amb tot i això, el noi anava esdevenint més i més malenconiós,
i pàl·lid, i abatut. Ella va afegir-hi banys calents, banys de
seient, dutxes i capbussons. El noi romania bròfec com una caixa de
morts. Ella començà de prestar ajut a l'aigua amb una prima dieta de
farina de civada, i emplastres de cantàrides. Calculava la capacitat
d'ell com hauria calculat la d'una gerra, i l'omplia diariament de
panacees pispa-diners.

Tom havia esdevingut, en aquella etapa, indiferent a la persecució.
Aquesta fase omplia de marriment el cor de la vella senyora. Calia
rompre aquesta indiferència a qualsevol preu. Aleshores sentí parlar
per primera vegada d'un mata-xacres. N'encarregà tot seguit una
bella quantitat. El tastà, i en romangué plena de gratitud. Era,
senzillament, foc en forma líquida. Deixà córrer el tractament
hidroteràpic i tota altra cosa, i fixà la seva fe en el mata-xacres.
En donà una culleradeta a Tom, sotjant-ne les resultes amb l'ànsia
més pregona. Sos mals de cap gaudiren immediatament una treva, i son
esperit recobrà la pau, perquè l'indiferència_fou rompuda. El noi no
hauria mostrat un interès més salvatge, més sincer, si ella hagués
calat foc sota sos peus.

Tom s'adonà que era hora de deixondir-se: aquesta mena de vida podia
ésser romàntica abastament dins la seva àrida entonació, però
començava de comportar massa poc sentimentalisme i massa riquesa
enfollidora. Així, doncs,imaginà diversos plans d'alleujament; i al
capdavall se li acudí de fer veure que l'encisava el mata-xacres. El
demanà tan sovint, que es féu carregós, i la seva tia acabà per dir
que se'n prengués ell mateix i no li fes més nosa. Si s'hagués
tractat de Sid, li hauria permès el gaudi sense recelar-ne; però,
tractant-se de Tom, vigilà l'ampolla clandestinament. Trobà que, de
fet, la medicina minvava; però no se li acudí que el minyó hi
adobava la salut d'una clivella del paviment de la saleta.

Un dia Tom es trobava dant la dosi a la clivella, quant el gat
groguenc de la seva tia comparegué tot brunzint, mirant la cullereta
cobejosament i demanant-ne un tast. Digué Tom:

-No en demaneu si no en teniu necessitat, Pere.

Però en Pere féu senyal que en tenia necessitat.

-Val més que us en assegureu.

En Pere n'estava segur.

-N'heu demanat, i us en daré, perquè jo no só de mena roïna; però,
si trobeu que no us agrada, no us queixeu de ningú, sinó de vós
mateix.

En Pere s'hi conformà: així és que Tom li badà la boca, i li va
tirar a la gola el mata-xacres. En Pere saltà un parell de yardes
pels aires, i després féu un esgarip de guerra i es posà a donar
giravolts i més giravolts per la cambra, havent-se-les a patacades
amb el parament, trabucant testos amb flors i causant general
estrall. Després s'aixecà damunt les potes del darrera, i féu
gambades al seu voltant, en un frenesí de gaubança, amb el seu cap
damunt l'espatlla, i la seva veu proclamant una felicitat impossible
d'estroncar. Després anà fent esquinços d'ací d'allà de la casa,
espargint de bell nou el caos i la destrucció per sa via. La tia
Polly entrà al moment just per a veure'l emprenent-se una petita
sèrie de dobles salts mortals, llançant un hurra final i vigorós, i
traspassant la finestra oberta, tot arrabassant els testos florits
que restaven. La vella senyora romangué petrificada d'astorament,
llucant damunt les seves ulleres. Tom estava ajaçat en terra,
morint-se de riure.

-Tom: què li fa mal al gat, en nom de Déu?

-No ho sé, tia- digué el minyó prenent alè.

-Mai no havia vist cosa semblant. Quína és la causa que hagi fet
aquestes accions?

-No ho sé, de bo de bo, tia Polly: els gats ho fan sempre quan es
xalen.

-Voleu dir?- Hi havia quelcom en l'entonació de la tia Polly, que va
fer a Tom aprensiu.

-Sí, senyora. És a dir, jo bé ho penso.

-_De bo de bo?_

-Sí, senyora.

La vella senyora estava decantada, i Tom l'espiava amb un interès
estimulat per la inquietud. Massa tard endevinà la seva orientació.
El mànec de la cullereta acusadora era visible sota la sanefa del
llit. La tia Polly la collí i l'enlairà. Tom reculà, baixant els
ulls. La tia Polly l'aixecà pel mànec usual (la seva orella), i li
tustà el cap de valent amb son didal.

-Ara vejam: per què havíeu de maltractar d'aquesta manera la pobra
bèstia, que no pot parlar?

-Ho he fet compadint-me d'ell, perquè no té tia.

-No té tia! Babau! Què té que veure, això!

-Hi té que veure qui-sap-lo. Perquè, si n'hagués tingut, ella fóra
qui l'hauria recremat! Ella li hauria rostit els budells, tan
mancada de bon cor com si el pacient hagués estat un noi!

La tia Polly sentí una sobtada angoixa de remordiment. La cosa,
així, prenia un nou aspecte: ço que era cruel envers un gat podia
ésser també cruel envers un noi. Començà d'ablanir-se: estava
penedida. Sos ulls s'humitejaren una mica, posà la mà damunt el cap
del minyó, i digué gentilment:

-Ho feia amb el millor daler, Tom. I, Tom, _us ha refet_.

Tom la mirà a la cara insinuant un ullet amb prou feines
perceptible, en mig de la seva gravetat:

-Ja ho conec que ho fèieu amb el millor daler, tieta; i igual em
passava amb en Pere. També a ell l'ha refet. Mai l'havia vist voltar
amb tan bella...

-Oh! Aneu-vos-en, Tom, abans que em torneu a enquimerar. I feu per
manera de ser bon minyó una vegada a la vida, i no haureu de pendre
cap més medicina.

Tom arribà a l'escola abans de temps. Hom reparava que aquesta cosa
estranya havia esdevingut cada dia, darrerament. I ara, com volia
son nou costum, es posà vora l'entrada del camp escolar, en lloc de
jugar amb sos companyons. Estava malalt, deia, i en tenia el posat.
Procurà dar entenent que mirava arreu arreu, llevat d'on mirava de
bo de bo: pel camí avall. Al cap de poca estona Jeff Thatcher
comparegué a la vista, i la cara de Tom s'il·luminà, i menà la
conversa estratègicament, creant-hi avinenteses de parlar de Becky;
però l'atarantat minyó no arribà a atalaiar-se de l'ham. Tom espià i
espià, ple d'esperança, quan un vestidet de noia bellugadís es
mostrava a l'esguard, i odiant-ne la posseïdora tot seguit que veia
que no era la que calia. A la fi els vestidets de noia plegaren de
comparèixer, i ell anà a raure dins el cau: entrà dins l'escola
buida i s'assegué a sofrir. Després, un altre vestidet de noia passà
la porta, i el cor de Tom va fer una gran gambada. Un moment
després, ja era fora, i _engegant-se_ com un indi, udolant, rient,
empaitant minyons, saltant per damunt el clos amb perill de la vida
i el coll, fent capgirells amb la mà en terra, sostenint-se damunt
el cap, acoblant totes les fetes heroiques que pogué imaginar, i
mirant de cua d'ull, tota l'estona, per veure si Becky Thatcher
n'havia esment. Però ella semblava no adonar-se de res: mai no
mirava. Seria possible que no reparés que ell era allí? Portà ses
considerables fetes a son immediat veïnatge: anà pel volt fent
esgarips de guerra, arrabassà la gorra un noi, la tirà rabent damunt
la teulada de l'escola, es precipità entre un grup de minyons,
trabucant-ne en totes direccions, i caigué, obert de cames i braços,
sota el nas de Becky, gairebé tirant-la a terra; i ella es girà, amb
el nas en l'aire, i ell sentí com deia:

-Uix! Hi ha gent que es pensen ésser qui sap què: sempre es donen
importància!

Les galtes de Tom s'abrandaren. Es replegà i se n'anà amb la cua
entre cames, atuït i amb la cresta abatuda.




CAPÍTOL XIII

Tom, ara, s'havia format el seu determini. Tot ell era tenebror i
desesperança. Era un noi abandonat, sense amics, deia ell; ningú no
l'estimava; quan descobrissin a quina resolució l'havien conduït,
potser els recaria; havia fet per manera d'obrar bé i anar tirant,
però no l'hi havien consentit, i ja que no els convenia cap altra
cosa sinó alliberar-se d'ell, que així fos: i que àdhuc el
carreguessin amb la culpa per les conseqüències. Per què no havien
de fer-ho? Quín dret tenia, el desvalgut, de queixar-se? Sí, l'hi
havien obligat, al capdavall: faria una vida criminal. No hi havia
opció. Mentrestant, era molt més avall de Meadow Land, i el dring de
la campana de l'escola per a acoblar els minyons arribava tot
desmaiat a la seva oïda. Sanglotà, aleshores, de pensar que mai més,
mai més, no tornaria a sentir aquella antiga ressonança familiar:
era cosa ben dura, però l'hi obligaven. Ja que era llançat al món
glacial, havia de sotmetre's, però els perdonava. I els sanglots es
feren intensos i seguits.

En aquella avinentesa, precisament, trobà el companyó jurat de son
esperit, Joe Harper, que venia amb una aspra mirada i evidentment
arrecerava en son cor algun projecte grandiós i sinistre. Eren,
palesament, «dos esperits amb una sola idea». Tom, fregant-se els
ulls amb la mànega, començà de barbotejar quelcom sobre un determini
d'escapar-se de la seva malmenada existència i la manca de simpatia
de la llar, i vaguejar per l'ample món, i no tornar mai més; i acabà
esperant que Joe no l'oblidaria.

Però hom esbrinà que aquesta mateixa requesta, precisament, era la
que Joe anava a fer a Tom; i havia anat a la seva percaça amb aquest
fi. La seva mare l'havia fuetejat per haver-se begut una llet que
ell no havia tastat, ni en sabia res: era evident que estava cansada
d'ell i desitjava que partís. Si ella tenia aquests sentiments, ell
no podia fer altra cosa que retre-s'hi: esperava que ella seria
feliç, i mai no es penediria d'haver llançat son pobre minyó al món
insensible, perquè hi passés pena i hi morís.

Mentre els dos nois caminaven tots adolorits, feren un nou pacte
d'ajut mutual i d'ésser germans, i no separar-se mai fins que la
mort els lliurés de llurs calamitats. Aleshores començaren de
perfilar llurs plans. Joe duia al magí d'ésser ermità, i viure de
rosegons en una remota caverna, i morir-se paulatinament, de fred i
necessitat i dolor; però, després d'haver parat atenció a Tom,
concedí que una vida de crim oferia alguns eminents aventatges: així
és que consentí a ésser pirata.

Tres milles més avall de Sant Petersburg, en un indret on el riu
Mississipí tenia poc més d'una milla d'amplada, hi havia una illa
llarga, estreta, boscosa, amb un alfac en son extrem, ben escaient
com a lloc de cita. No era habitada. S'estenia qui-sap-lo envers
l'altra ribera, entre una selva espessa i gairebé absolutament
despoblada. Així, doncs, l'illa de Jackson fou escollida. Quínes
haguessin d'ésser les víctimes de llurs pirateries, era cosa que no
se'ls acudí. Després anaren a cercar Huckleberry Finn, i ell va
unir-se'ls tot seguit, perquè totes les carreres li eren iguals: li
era indiferent. Es separaren al cap de poc, per a trobar-se en un
indret solitari de la vora del riu, a dues milles del poblet, a
l'hora favorita, que era la mitja nit. Allí hi havia un petit rai de
brancatge que es proposaven capturar. Cadascú d'ells portaria hams i
cordills, i les provisions que pogués robar de la manera més
ombrívola i misteriosa, com escau als bandejats: i abans que la
tarda fos passada s'havien enginyat per gaudir la dolça ufana
d'escampar que ben tost la ciutat «sabria alguna cosa». Tots els que
oïren aquesta vaga al·lusió foren advertits que calia «no dir-ne un
mot i esperar».

Cap a la mitja nit, Tom arribà amb un pernil elaborat i unes quantes
bagatel·les, i s'aturà entre unes espesses mates, damunt un penyal
que dominava el lloc de la cita. Hi havia celístia i una gran
quietud. El riu poderós s'estenia com un oceà en sossec. Tom parà
atenció un moment, però cap so no trencava la calma. Després féu un
xiulet baix i precís. Li respongueren de sota el penyal. Tom xiulà
dues vegades més. Aquests senyals foren respostos d'igual manera.
Després una veu cautelosa digué:

-Quí hi ha aquí?

-Tom Sawyer, el Negre Flagell de la Mar Espanyola. Digueu els
vostres noms.

-Huck Finn, el Mà-roja, i Joe Harper, Terror de les mars.- Tom havia
proporcionat aquests títols, que pertanyien a la seva literatura
predilecta.

-Bé està. Doneu la contrasenya.

Un parell de roncs murmuris lliuraren el mateix nom paorós,
simultàniament, a la nit que els arrecerava:

                       SANG!

Aleshores Tom tirà a baix el pernil, per damunt el penyal, i es
deixà caure al seu darrera, esquinçant a la vegada, fins a cert
punt, pell i vestits en son esforç. Hi havia un caminal fàcil i
confortable al llarg de la ribera, sota el penyal, però li mancaven
els aventatges de la dificultat i el perill, de tant de preu quan es
tracta d'un pirata.

La Terror de les Mars havia portat un llom de porc, i s'havia
extenuat traginant-lo fins allí. Finn, el Mà-roja, havia robat una
cassoleta, i una quantitat de tabac de fulla a mig preparar, i també
havia portat unes quantes panotxes per fer-ne pipes. Però cap dels
pirates no fumava ni mastegava tabac sinó ell. El Negre Flagell de
la Mar Espanyola digué que no fóra bo de començar sense fer una mica
de foc. Aquest pensament era assenyat; els _mistos_ eren amb prou
feines coneguts en aquell temps. Veieren un foc que treia fum en
gran rai, a unes cent yardes, més amunt, i anaren llisquívolament
cap allí i en prengueren una brasa. Convertiren l'empresa en una
imposant aventura, dient: «Sst!» tot sovint, i aturant-se de cop i
volta, i amb el dit als llavis; avançant amb les mans damunt
imaginaris mànecs de punyals, i disposant en llòbrecs murmuris que
si «l'enemic es movia calia enfonsar-los-hi fins al mànec», perquè
«els morts no parlen». Massa sabien que els homes del rai havien
baixat al poblet a dar un tom pels magatzems o a abandonar-se a la
grifolda; però tanmateix això no era excusa perquè conduïssin l'afer
d'una manera que no fos piratenca.

Al cap de poc s'allunyaren. Tom comandava, Huck tenia el rem de
darrera, i Joe el de davant. Tom estava al mig de la nau, amb celles
ombrívoles i braços closos i donava les seves ordes amb un murmuri
baix i ferreny.

-Orseu, i ajusteu-la al vent!

-Bé bé, senyor!

-Ferma, feeerma la nau!

-Ja n'està, senyor!

-Amolleu-la un punt!

-Ja està, senyor!

Com que els minyons menaven constantment i monòtonament el rai cap
al mig del riu, hom entenia indubtablement que aquestes ordes no
eren dades sinó «per seguir la moda», i no pretenien significar cap
cosa especial.

-Quínes veles porta?

-Veles majors, cofes i petifocs, senyor.

-Hisseu els sobres! Desplegueu aquí dalt l'ala de gàvia! De pressa!

-Bé, bé, senyor!

-Allargueu els riços al guanet de l'arbre mestre! Escotes i braces!
Amunt, fillets!

-Ala, a sotavent, tot a babord!

-Estigueu a punt per a l'encontre! Port, port! Som-hi, companys! Amb
delit! Ferma la nau!

-Ferma està, senyor!

El rai passava al mig del riu. Els minyons encararen bé la proa, i
després descarregaren els rems. El riu no era alt, de manera que no
hi havia més que dues o tres milles de marxa. Amb prou feines fou
dita una paraula durant els següents tres quarts d'hora. Ara el rai
passava davant el poblet llunyà. Dos o tres llumets de feble
resplendor mostraven on queia, pacíficament adormit més enllà del
vague i dilatat corrent, ple de pedreria d'estels, inconscient del
fet paorós que estava succeïnt. El Negre Flagell romania encara
quiet, amb els braços closos, mirant per darrera vegada la escena de
ses joies primerenques i sos darrers sofriments, i desitjant que
«ella» pogués veure'l ara, lluny, anant per la mar esquerpa,
confrontant el perill i la mort amb cor indomable, marxant cap el
seu destí amb un somriure inflexible en els llavis. Era un esforç
ben petit per a la seva imaginació el transportar l'illa de Jackson
més enllà de l'esguard del poblet: així és que li donà «la darrera
mirada» cortrencat i satisfet. Els altres pirates miraren per darrer
cop, també; i tots plegats miraren per tant de temps que estigueren
a punt de deixar que el corrent se'ls endugués enfora de l'abast de
l'illa. Però descobriren a temps el perill i feren una maniobra per
impedir-ho. Cap a les dues del matí el rai tocava a terra a l'alfac,
a dues-centes yardes damunt el cap de l'illa; i ells passaren gual
endavant i endarrera fins que hagueren desembarcat els nòlits. Entre
ço que pertanyia al petit rai hi havia una antiga vela, i ells
l'estengueren damunt un amagatall, entre les mates, fent-ne una
tenda per arrecerar les seves provisions; però ells dormirien al ras
si el temps era bo, com escau als bandejats.

Bastiren un foc al costat d'una gran soca, a vint o trenta passes
endins de les ombrívoles fondàries del bosc, i després cuinaren un
bocí del porc a la paella, per sopar, i consumiren la meitat de la
coca de blat de moro que havien portat. Semblava un joc gloriós el
celebrar un festí d'aquella manera lliure i salvatge dins la
boscúria verge d'una illa inexplorada i inhabitada, lluny dels
indrets per on circulen els homes; i digueren que mai més no
tornarien a la civilització. El foc que s'enfilava il·luminà llurs
cares, i escampà una llum rogenca damunt les soques i columnes de
llur temple selvós, i damunt el lluent fullatge i els fistons de les
plantes arrapadisses. Quan la darrera fràgil llenqueta de porc havia
desaparegut i l'última ració de coca era devorada, els minyons
s'estengueren damunt l'herbei, plens de gaubança. Haurien pogut
trobar una banda més fresca, però no volien privar-se de un tret tan
romàntic com era un foc d'acampament.

-No és una diversió?- digué Joe.

-És una llaminadura- digué Tom.

-Què dirien, els nois, si ens veiessin?

-Què dirien? Si vinguessin a raure aquí, es moririen: oi, Huck?

-També ho compto- digué Huckleberry; -però tanmateix a mi m'escau.
No demano cosa millor. Mai no tinc tanta cosa a menjar, generalment;
i aquí no poden venir i donar-li una guitza a un hom i fer-lo
pertenir d'aquella manera.

-Aquesta és ben bé la vida que fa per a mi- digué Tom. -No cal que
hom es llevi al matí, i que vagi a escola, i es renti, i totes
aquelles remalaïdes ximpleses. Veieu? Un pirata no ha de fer res,
Joe, quan és a la platja, però un ermità ha de dir qui sap les
pregàries, i en acabat no té cap divertiment, almenys en el seu
ofici.

-Oh! Sí, és veritat- digué Joe; -però no hi havia pensat gaire,
sabeu? M'estimo molt més ésser un pirata, ara que ho he tastat.

-Veieu?- digué Tom. -La gent no hi té tirada, pels ermitans, avui en
dia, com feien en el temps de la vellura; però un pirata sempre és
respectat. I un ermità no té més remei que dormir al lloc més dur
que pot trobar, i portar robes de sac, i cendra damunt la testa, i
estar-se al ras en temps de pluja, i...

-Per què se'n posa de roba de sac, i de cendra damunt la testa?-
demanà Huck.

-No ho sé. Però no tenen més remei: sempre ho fan, els ermitans. Vós
hauríeu hagut de fer-ho, si n'haguéssiu estat.

-L'as em reflic, que jo m'hi avingués!- digué Huck.

-Bé, doncs, què farieu?

-No ho sé, però no ho faria això.

-Bé, Huck: és que _caldria_ que ho féssiu. I còm us en sortiríeu?

-Ves, no ho comportaria. Tocaria pirandó.

-Tocar pirandó! Quín bell calet seríeu com a ermità! Fóreu una
calamitat!

El Mà-roja no respongué, perquè s'esmerçava en quelcom de millor.
Havia acabat de baumar una panotxa, i ara hi adaptava una tija,
carregava de tabac, i apretava una brasa contra el carregament i
bufava un núvol de fum olorós: estava en plena florida de luxuriosa
gaubança. Els altres pirates li envejaven aquest vici majestuós, i
resolgueren secretament d'adquirir-lo com més aviat millor. Huck no
trigà a dir:

-Què els pertoca fer als pirates?

-Oh! Tenen una vida escometedora: prenen vaixells, i els calen foc,
i agafen els diners i els enterren en indrets paorosos de llur illa,
on hi ha fantasmes i coses a vigilar, i maten a tothom en els
vaixells: els fan caminar per un tauló.

-I s'emporten les dones a l'illa- digué Joe.- Les dones no les
maten.

-No- confirmà Tom: -no maten les dones: són massa nobles per a fer
aquest tropell. I les dones sempre són belleses, tanmateix.

-I no duen pas vestits rebregats! Oh! No! Tot or i argent i
diamants- va fer Joe amb entusiasme.

-Quí?- digué Huck.

-Ves, els pirates.

Huck examinà sos propis vestits amb deseperança.

-Compto que no estic vestit com convindria per a fer de pirata-
digué, amb una patètica recança en la seva veu; -però no he pogut
haver sinó això.

Però els altres minyons li digueren que els bells vestits arribarien
ben de pressa, un cop haguessin començat llurs aventures. Li feren
capir que sos pobres parracs farien el fet, per a començar, encara
que fos el costum dels rics pirates de començar amb el guarda-roba
complet.

Gradualment llur conversa s'extingí i l'ensopiment començà de
lliscar damunt les parpelles dels petits bandejats. La pipa caigué
dels dits del Mà-roja, i ell dormí el bon son d'una consciència
sense noses i de un cos fadigat. Al Terror de les Mars i al Negre
Flagell de la Mar Espanyola els costà més de trencar el son.
Digueren llurs pregàries interiorment, i bo i ajaguts, ja que allí
no hi havia ningú amb autoritat per a fer-los agenollar i dir-les en
alta veu: de fet no tenien ganes de dir-les, però els feia temor de
pendre's aquests eixamples, que podien atreure un llamp especial i
sobtat de les cèliques altures. Després arribaren al marge imminent
de la son, i es posaren a rondar-lo; però ara vingué un intrús que
no volia donar-se: era la consciència. Començaren de sentir una vaga
aprensió que havien fet mal fet de fugir, i després pensaren en les
menges robades, i aleshores vingué la positiva tortura. Intentaren
arguïr, per allunyar-la, que vintenes de vegades havien furtat
llaminadures i pomes; però llur consciència no havia d'apaivagar-se
amb tan mesquines plausibilitats. Els semblà, al capdavall, que no
s'hi valia a discutir un fet inderrocable: pendre llaminadures no
era més que rapissar, mentre que apoderar-se de porc i pernil i béns
d'aquesta mena era, clar i net, _robar_; i contra això hi havia un
manament a la Bíblia. Així és que interiorment resolgueren que,
mentre romanguessin en aquell ofici, llurs pirateries no serien de
bell nou tacades amb el crim del robament. Aleshores llur
consciència els concedí una treva, i aquests curiosos pirates
il·lògics trencaren pacíficament el son.




CAPÍToL XIV

En despertar-se Tom al matí, es preguntà on es trobava. S'assegué i
es fregà els ulls, i mirà a son voltant: aleshores va compendre la
cosa. Agrisava el cel l'alba freda, i hi havia una sensació
delectable de repòs i pau en la profunda calma penetrant i el
silenci dels boscos. No es movia una fulla; ni un so trencava la
gran meditació de la natura. Hi havia rosaris de gotes de rosada
damunt les fulles i les herbes. Un llit de blanques cendres cobria
el caliu, i una garlanda de fum, prima i blava, s'alçava tota dreta
per l'aire. Joe i Huck encara dormien. Aleshores, ben endins de la
boscúria, un ocell cantà, i un altre respongué; no trigà de
sentir-se el martelleig del pigot. Gradualment, el gris tèrbol i
fred de la matinada s'esblanqueí, i al mateix compàs els sons es
multiplicaren i es manifestà la vida. La meravella de la natura
arrabassant-se al son i anant a la tasca, es descobrí al minyó
consirós. Un cuquet verd anava arrossegant-se damunt una fulla
amarada de rou, adesiara alçant en l'aire les dues terceres parts de
son cos, flairant a son volt, i després tornant a avançar, perquè
prenia mesures, segons deia Tom; i quan el cuc se li acostà de son
grat, ell segué quiet com una pedra, amb ses esperances muntant o
defallint alternativament a mesura que la bestioleta anava envers
ell o semblava inclinada a adreçar-se a qualsevol altre indret; i
quan a la fi reflexionà, per espai d'un moment anguniós, amb son cos
encorbat en l'aire, i després baixà a la cama de Tom i començà un
viatge al seu damunt, tot son cor se n'alegrà, perquè això volia dir
que tindria un nou abillament, que, sense el més petit dubte, fóra
un llampant uniforme de pirata. Després vingué una processó de
formigues, de cap indret particular, i s'escamparen envers llurs
tasques: una d'elles batallava virilment amb una aranya morta que
duia en sos braços i era cinc vegades més gran que no pas ella, i
ella l'estirava tot fent un camí tot recte per amunt una soca. Una
marieta de taques brunes s'enfilà al cim espadat d'una tija d'herba,
i Tom es decantà a la vora d'ella i digué:

_Marieta, marieta,
fugiu al vostre casal.
Se us cala foc a la casa,
i estan sols vostres infants._

I ella emprengué el vol i se n'anà a veure-ho, cosa que no
sorprengué al noi, perquè sabia de qui-sap-lo temps que aquest
insecte era crèdul quant a incendis, i ell havia posat a prova la
seva simplicitat més d'una vegada. Un escarabat buiner empenyia
obstinadament la seva bola, i Tom tocà la bestioleta per llucar còm
tancava les cames contra el seu cos, fent veure que era morta. Els
ocells feien aleshores un brau aldarull. Un estornell, el mofeta
septentrional, se aturà en un arbre damunt el cap de Tom, i refilà
les imitacions de sos veïns en un rapte de gaubança; després una
cucala de veu aguda, d'un blau ardent i brillador, davallà
precipitadament i s'aturà damunt un branquinyol, gairebé a l'abast
del noi, enravenà son cap a una banda, i ullà la gent estranya amb
una consumidora curiositat; un esquirol cendrós i un gros companyó
de la família guineuenca passaren escapolint-se, girant-se a
intervals per inspeccionar i garlar amb els minyons, perquè aquells
animals boscans no havien vist fins aleshores, ben segur, una cara
humana, i amb prou feines sabien si havien d'espantar-se o no. Tota
la natura era ja desperta i moguda; llargues llances de sol
atravessaren el fullatge espès d'ací d'allà, i unes quantes
papallones vingueren a voleiar per l'escenari.

Tom sacsejà els altres pirates, i tots plegats eixordaren l'espai
amb un crit, i al cap d'un o dos minuts s'havien despullat i es
percaçaven, volcant-se l'un a l'altre dins la soma aigua netíssima
de l'alfac esblanqueït. No enyoraven mica el poblet, que dormia al
lluny, a l'altra banda de la majestuosa prodigalitat de l'aigua. Un
corrent vagarívol o una lleu ascensió del riu se'ls n'havia emportat
el rai; però això no feia més que acontentar-los, perquè la seva
desaparició significava, com si diguéssim, cremar el pont entre ells
i la civilització.

Tornaren al campament prodigiosament renovellats, alegres i
famolencs; i al cap de poc flamejava altra vegada el foc de llur
campament. Huck trobà una font d'aigua gemada i clara ben a la vora,
i els nois feren copes d'amples fulles de roure o noguera americana,
i comprengueren que aquella aigua, endolcida amb un encís com el de
la boscúria salvatge, seria prou bona substitució del cafè. Mentre
Joe tallava llenques de porc per al desdejuni, Tom i Huck li
demanaren que s'esperés un instant. Se n'anaren a un reconet
prometedor de la vora del riu i tiraren l'ham: gairebé immediatament
en foren recompensats. Joe no tingué ocasió d'esdevenir impacient
abans que tornessin portant algunes belles llobines, un parell de
perques del sol, i un barb petit: provisions per a tota una família.
Fregiren el peix amb una mica de porc, i romangueren astorats,
perquè en llur vida cap peix no els havia semblat tan delitós. No
sabien que un peix d'aigua dolça, com més aviat és al foc, després
de pescat, és millor; i poc imaginaven quína salsa és la dormida a
l'aire lliure, l'exercici a l'aire lliure i el banyar-se; i quína
vasta quantitat d'aperitiu també.

Romangueren per allí, a l'ombra, després del desdejuni, mentre Huck
fumava, i després anaren boscos a través, en una eixida
d'exploració. Trescaven alegrement, damunt les branques podrides, a
través de mates entortolligades, entre solemnes monarques de la
selva, que tenien de llur cim fins a terra, penjarelles (insígnies
reials) de plantes arrapadisses. De tant en tant topaven reconets
avinents encatifats d'herbei i esmaltats de flors.

Trobaren abundor de coses per a delectar-s'hi, però cap per
astorar-se'n. Descobriren que l'illa tenia unes tres milles de
llargada i un quart de milla d'amplària, i que la ribera que li era
més aprop n'era separada només que per un estret canal que amb prou
feines tenia un ample de dues centes yardes. Tot sovint es ficaven a
l'aigua; així és que era gairebé mitja tarda quan tornaren al
campament. Tenien massa gana per a aturar-se a pescar, però es
nodriren sumptuosament de pernil fred, i després s'estiraren a
l'ombra a conversar. Però la conversa, al cap de poca estona,
s'arrossegà penosament, i després morí. La quietud, la solemnitat
que aixoplugava el bosc i la sensació de solitud començaren d'obrar
damunt els esperits dels nois. Es posaren a pensar. Una mena
d'indefinida enyorança lliscà damunt ells. Aquesta enyorança, al cap
de poc, prengué una forma opaca: era la puncella de l'enyorament de
la llar. Fins i tot Finn el Mà-roja somiejava sos graons de llindar
i ses bótes buides. Però tots ells estaven avergonyits de llur
flaca, i cap no era prou gosat per a manifestar son pensament.

Per algun temps els minyons havien estat vagament conscients d'un so
peculiar, en llunyania, com passa a un hom amb el tic-tac d'un
rellotge quan no s'hi fixa deliberadament. Però aleshores el so
misteriós esdevingué més pronunciat i obligà al seu reconeixement.
Els minyons es redreçaren, es pegaren llambregada l'un a l'altre, i
després cada un d'ells adoptà un posat d'atenció. Hi hagué un llarg
silenci, pregon i ininterromput: després una sorda i malcarada
detonació fou tramesa per l'aire de les llunyanies estant

-Què és això?- exclamà Joe sota el seu alè.

-Poc ho sé- digué Tom en un murmuri.

-No és un tro- digué Huckleberry, en to esporuguit;- perquè el
tro...

-Alerta!- digué Tom. -Pareu esment; calleu.

Esperaren una estona, que va semblar-los un segle, i després la
mateixa sorda detonació trencà la quietud solemne.

-Anem-ho a veure.

Pegaren un bot i es precipitaren a la vorera, en front del poblet.
Apartaren les mates de la riba i sotjaren cap enfora, damunt les
aigües. El vaporet es trobava una milla més avall del poble,
derivant pel corrent. La seva ampla coberta semblava atapeïda de
persones. Hi havia una pila de bots que anaven a rem o suraven pel
corrent, en el veïnatge del vaporet; però els minyons no podien
determinar què cosa estaven fent els homes que hi anaven. Al cap de
poc, un gran doll de fumera blanca brollà del costat del vaporet; i,
mentre s'expandia i muntava en núvol peresós, la mateixa sorda
pulsació sorollosa arribà fins als espectadors.

-Ja ho sé, ara!- exclamà Tom. -Hi ha algun ofegat!

-Això és- digué Huck. -Això mateix van fer, l'istiu passat, en
ofegar-se Bull Turner; engeguen canonades damunt l'aigua, i això els
fa pujar fins a dalt. Sí; i agafen llesques de pa i hi posen
argent-viu, i les deixen surar; i, onsevulla que hi hagi algun
ofegat, se'n van cap a ell i s'hi aturen.

-Sí, ja ho he sentit contar- digué Joe. -Em plauria saber com és que
el pa reïx en aquesta cosa.

-Oh! No és el pa, especialment- digué Tom: -em penso que és,
sobretot, allò que diuen abans de deixar-lo anar.

-Però si no diuen res- féu Huck. -Els he vist com ho feien, i poc
diuen res.

-És curiós- digué Tom.- Però potser ho diuen per dins. _És clar_ que
ho deuen fer. Qualsevol ho pot capir.

Els altres minyons convingueren que allò que deia Tom era assenyat,
perquè un tros de pa ignorant, no instruït per cap encís, no es
podia esperar que obrés amb molta d'intel·ligència quan hom
l'enviava a una missió de tanta de gravetat.

-Malvinatge! Voldria ser allà baix- digué Joe.

-Jo també- digué Huck. -Daria qui-sab-lo per saber quí ha estat.

Els nois seguiren parant atenció i vigilant. Al cap de poc, un
pensament revelador creuà com un llampec l'enteniment de Tom, i
exclamà:

-Minyons! Ja sé qui és, l'ofegat: som nosaltres!

Tot seguit es sentirem herois. Veu's aquí un triomf esplendorós:
llur absència era reparada; eren planguts; els cors es fendien per
llur causa; les llàgrimes anaven endoina; memòries acusadores de
dolenties comeses envers els pobres minyons perduts, anaven
brollant, i hom s'abandonava a infructuoses recances i remordiment;
i, sobretot, els desapareguts feien parlar tot el poblet i eren
l'enveja de tots els minyons pel que es referia a aquesta notorietat
enlluernadora. Això era una bella cosa. Valia la pena de ser pirata,
ben mirat.

En venir l'hora baixa, el vaporet tornà a sos afers de costum i els
bots desaparegueren. Els pirates recularen al campament. Estaven que
no hi veien de vanitat per llur nova grandesa i el magnífic mal de
cap que ocasionaven. Pescaren, cuinaren llur sopar i el menjaren, i
després es posaren a endevinar les coses que pensaria i diria d'ells
el poble; i les imatges que es feien de l'aflicció de la gent per
ells motivada eren ben satisfactòries de considerar, desde llur punt
de mira. Però en envoltar-los les ombres de la nit, deixaren de
parlar, gradualment, i s'assegueren a contemplar el foc, amb l'ànima
errívola, evidentment, per altres indrets. L'exaltació era ja
desapareguda, i Tom i Joe no podien evitar que se'ls acudissin
certes persones de la llar que no gaudien aquell bell caprici com
feien ells. Comparegueren els recels; esdevingueren contorbats i
infeliços; un sospir o dos s'escaparen sense que ells se
n'adonessin. Aviat Joe s'arriscà tímidament a insinuar una indirecta
sobre la manera com els altres judicarien llur retorn a la
civilització... no precisament ara, però...

Tom l'avergonyí amb sos escarnis. Huck, que encara no s'havia
compromès, s'uní a Tom, i el cagadubtes tot seguit oferí
explicacions, i es donà per content d'eixir del trencacoll amb tan
poca mala anomenada de pollet enyorívol com pogué. La revolta fou
atuïda amb eficàcia per aquella vegada.

A mesura que la nit es feia profunda, Huck començà de pesar figues,
i tot seguit a roncar. Joe va imitar-lo. Tom romangué immòbil damunt
son colze per algun temps, mirant-los a tots dos atentament. A la fi
s'aixecà amb cautela damunt sos genolls, i anà explorant entre
l'herba i els reflexos belluguedissos que enviava el foc del
campament. Arreplegà i inspeccionà uns quants semicilindres, de
bella grandària, de la fina escorça blanca d'un sicomor, i,
finalment, escollí els dos que cregué que li convenien. Després
s'agenollà vora el foc, i escrigué penosament alguna cosa en cada un
d'ells amb la seva _quilla roja_. De l'un en féu un rotlle, i el
posà a la butxaca de son gec; i l'altre el posà dins el capell de
Joe, que fou transportat a una petita distància de son posseidor, i
també deixà dins el capell determinats tresors de noi d'escola, de
una valor gairebé inestimable, entre ells un tros de guix, una bala
de cautxú, tres hams de pescar, i una bala de la mena coneguda per
_cristall de durada_. Després féu son camí, de puntetes i amb moltes
precaucions entre els arbres, fins que comprengué que ja no
l'oirien, i emprengué una ràpida correguda, de dret, cap a l'alfac.




CAPÍTOL XV

Pocs minuts després Tom es trobava a l'aigua de l'alfac, passant el
qual cap a la ribera de l'Illinois. Abans que l'aigua li arribés a
la cintura havia fet cosa de mig camí: el corrent ja no permetia més
gual aleshores: així és que es llançà a nedar confiadament per la
resta de cent yardes. Nedava quartejant per amunt el corrent, però
tanmateix ell el menà cap avall més de pressa que no havia esperat.
Tot i això, arribà finalment a la ribera i anà derivant fins a
trobar una banda baixa, i aleshores sortí de l'aigua. Posà la mà a
la butxaca del gec, trobà sana i bona la seva peça d'escorça, i en
acabat prengué embranzida a través dels boscos, seguint la ribera
amb els vestits regalimant. Poc abans de les deu arribà a un lloc
obert davant el poble, i veié el vaporet que estava a l'ombra dels
arbres i de l'alta vorera. Tot era quietud sota el parpelleig dels
estels. S'arrossegà per la ribera, espiant amb els ulls ben badats;
lliscà dins l'aigua, féu tres o quatre braçades, i s'enfilà dins el
bot que estava fermat a la popa del vaporet. S'ajagué sota el banc
de remaires, i esperà tot panteixant. Al cap de poca estona se sentí
el toc de la campana esquerdada, i una veu donà l'orde d'amollar. Al
cap d'un minut o dos la proa del bot anava enlairant-se contra el
ventre del vapor, i el viatge començà. Tom se sentí joiós del seu
èxit, perquè comprengué que era el darrer viatge del vapor, per
aquella nit. Al cap de dotze o quinze minuts interminables les rodes
pararen, i Tom lliscà per damunt la coberta i nedà cap a la ribera
dins la fosca, desembarcant a cinquanta yardes, riu avall, fora del
perill de possibles rodamons. Apretà a córrer per camins deserts, i
aviat es trobà al darrera del clos de la seva tia. Saltà per damunt,
s'acostà a la golfa, i mirà a l'interior de la casa per la finestra
de la saleta, perquè hi havia llum. Allí seien la tia Polly, Sid,
Mary i la mare de Joe Harper, acoblats i enraonant. Estaven vora el
llit, i el llit era entre ells i la porta. Tom anà cap a la porta i
començà a aixecar dolçament la balda; després empenyé suaument, i la
porta petà; continuà empenyent amb cautela, i esgarrifant-se cada
vegada que petava, fins que judicà que podia passar-hi, tot i
estret, damunt sos genolls: així és que va ficar el cap i començà el
moviment estratègic.

-Com és que el flam de la candela es mou així?- digué la tia Polly.
Tom s'acuità. -Oh! La porta és oberta, em sembla. Oi, oi, que ho és.
No s'acabaran en tot avui les coses estranyes. Aneu i tanqueu-la,
Sid.

Tom amb prou feines tingué el temps necessari a desaparèixer sota el
llit. S'aturà i respirà una estona, i després s'arrossegà a un
indret on podia gairebé tocar el peu de la seva tia.

-Però, com estava dient- digué la tia Polly, -no era un noi dolent
(val a dir-ho), sinó entremaliat. No passava d'atarentat i tabalot;
sabeu? Mai no tingué més mala pruïja que la que pugui tenir un
cavallet. Mai no tenia intenció de fer mal, i era el minyó de més
bon cor que mai s'hagi vist.- I començà de plorar.

-Igual passava amb el meu Joe: sempre ple d'endiastrament, i a punt
de fer qualsevol entremaliadura; però era recte i generós i bo, com
més no es pugui ser. I (Déu em beneeixi!) pensar que vaig
fuetejar-lo per haver-se begut la llet, sense que mai se m'acudís
que jo mateixa l'havia llençada perquè era agra! I no haver de
tornar-lo a veure mai més en aquest món, mai més, mai més, mai més,
pobre noi malmenat!- I la senyora Harper sanglotà com si se li
partís el cor.

-Espero que Tom està força millor allà on es troba- digué Sid: -i si
s'hagués portat millor en algunes coses...

-_Sid!_- Tom sentí la llambregada de la vella senyora, baldament no
la pogués veure. -Ni una paraula contra el meu Tom, ara que ha
passat d'aquesta vida! Déu en tindrà esment: no us en heu
d'encaparrar, vós. O senyora Harper! No sé còm renunciar-hi! no sé
còm renunciar-hi! Era un reconfort tan gran per a mi, baldament
m'hagués aturmentat el cor en tanta de manera!

-El Senyor va dar-lo i el Senyor l'ha pres. Beneït sigui el nom del
Senyor! Però és tan dur, oh!, és tan dur! El dissabte passat, ahir,
com aquell qui diu, Joe m'engegà una piula sota el nas, i vaig
apallissar-lo, atuït a terra. Poc pensava aleshores que tan aviat...
Oh! Si calgués tornar-hi, l'abraçaria i el beneiria per la seva
feta.

-Sí, sí, sí: comprenc els seus sentiments, senyora Harper; comprenc
ben bé els seus sentiments. Ahir mateix, al migdia, el meu Tom va
omplir el gat de mata-xacres, ben curull, i em vaig pensar que la
bèstia enfonsaria la casa. I (Déu me perdoni!) vaig tustar-li el
cap, a Tom, amb el meu didal; pobre minyó, pobre minyó, que ja no
existeix! Però ara ja ha sortit de totes les seves trifulgues. I les
darreres paraules que li hagi sentit han estat per a fer-me
retret...

Però aquell record era massa feixuc per a la vella senyora, i
romangué absolutament cor-batuda. Tom començava de somicar per
pietat de sí mateix. Pogué sentir com Mary plorava i de tant en tant
introduïa una paraula amistosa envers ell. Començà de tenir de sí
mateix una opinió més noble que no hagués tingut mai. Amb tot,
estava prou commogut del dol de la seva tia per a desitjar de
precipitar-se enfora del llit i aclaparar-la de joia: i la
sumptuositat teatral de l'escena era d'una forta atracció per al seu
tarannà, aiximateix; però va contenir-se i romangué sense moure's.
Continuà escoltant, i conjuminà, pels caps de la conversa, que hom
pensava a la primeria que els minyons s'havien ofegat mentre
nedaven; després hom reparà la pèrdua del rai; després certs minyons
digueren que els vailets desapareguts havien promès que el poblet
«sabria quelcom» ben aviat; la gent de seny havien relacionat l'una
cosa i l'altra, i havien decidit que els minyons havien fet una
eixida amb el rai, i que deurien dar un tomb cap al poblet de més
avall, a no tardar; però cap a migdia hom havia trobat el rai,
plantat contra la ribera del Missuri, a unes cinc o sis milles més
avall del poblet, i aleshores l'esperança s'esvaí. Devien haver-se
ofegat: altrament, la fam els hauria tornat a casa en caure la nit,
si no més aviat. Hom cregué que la recerca dels cossos només havia
estat infructuosa perquè l'ofegada devia haver-se esdevingut al mig
del corrent, ja que els minyons, essent bons nadadors, haurien
fugit, altrament, cap a la platja. Aquella nit era la del dimecres.
Si els cossos continuaven introbables fins a diumenge, tota
esperança fora abandonada, i aquell matí tindríen lloc les
cerimònies de l'enterrament. Tom s'esgarrifà de cap a peus.

La senyora Harper donà la bona nit entre sanglots i es girà per
anar-se'n. Aleshores, per un impuls comú, les dues dònes
desemparades caigueren cadascuna en braços de l'altra i trencaren un
bon plor aconhortador, i després se separaren. La tia Polly fou molt
més tendra del que solia en donar la bona nit a Sid i Mary. Sid
somicà una mica, i Mary se n'anà plorant de tot cor.

La tia Polly s'agenollà i pregà per Tom d'una manera tan colpidora,
tan dalerosa, i amb una amor tan immensa en les seves paraules i en
la seva caduca veu tremolenca, que ell va negar-se en llàgrimes
altra vegada, ben abans que ella hagués acabat.

Hagué de romandre quiet, molt després d'haver-se ella ficat al llit,
perquè ella anà fent cortrencades exclamacions de tant en tant,
remenant-se i girant-se, tota neguitosa. Però a la fi romangué
quieta, gemegant només una mica en el son. Aleshores el noi lliscà
enfora, s'alçà gradualment vora el costat del llit, arrecerà la
flama de la candela amb la seva mà, i s'aturà a mirar-la. Son cor
era rublert de pietat envers ella. Es tragué el seu rotllo de
sicomor i el posà vora la candela. Però alguna cosa se li acudí, i
es detingué a meditar. Son rostre s'il·luminà amb una feliça solució
del seu pensament; es ficà a cuita-corrents l'escorça a la butxaca,
i després es decantà i besà els llavis esblaimats, i sortí
llisquívol, de dret, passant la balda a la porta, al seu darrera.

Féu son camí de retorn cap a l'embarcador del vaporet. No trobà
ningú al llarg per aquells indrets, i avançà coratjosament cap a
dins del vapor, perquè sabia que estava deshabitat, deixant de banda
el vigilant, que sempre dava el tomb cap a dins i dormia com una
escultura. Desfermà el bot a popa, lliscà dins ell, i aviat anà
remant cautelosament, corrent amunt. En haver vogat una milla per
damunt el poblet, començà de fer camí travesser, quartejant,
esmerçant moltísima de braó en la seva tasca. Tocà amb llestesa el
lloc de desembarc de l'altra banda, perquè aquesta era una tasca que
li era familiar. Tenia ganes de capturar el bot, argüint que podia
ser considerat com un vaixell, legítima presa, per tant, d'un
pirata; però comprengué que hom el recercaria per tots cantons, i
que això podia acabar descobrint-lo. Així és que saltà a la platja i
entrà dins el bosc. S'assegué i es donà un llarg repòs, torturant-se
al mateix temps per romandre despert, i després començà fadigosament
la caminada que havia de dur-lo al cap on eren els seus. La nit ja
era ben exhaurida. Fou ple dia abans que pogués trobar-se davant
mateix de l'alfac. Reposà de bell nou fins que el sol va ser ben en
l'aire i llaurava el gran riu amb la seva resplendor; i aleshores es
capbussà en el corrent.

Una mica després s'aturava, tot regalant, damunt el llindar del
campament, i sentí Joe com deia:

-No: Tom és d'allò més fidel, Huck, i tornarà. No serà un desertor.
Sap que això fóra una taca per a un pirata, i Tom és massa altívol
per a una cosa així. Una cosa o altra l'enfeina. Ara, que jo voldria
saber quína cosa és.

-Bé, els fòtils són nostres, ara: oi?

-Gairebé, però no encara, Huck. L'escrit diu que ho seran si ell no
és de retorn a l'hora del desdejuni.

-I ja n'és!- exclamà Tom, en un bell efecte dramàtic, entrant amb
grandiositat al campament.

Un sumptuós desdejuni de porc i de peix fou endegat en poca estona;
i, mentre els minyons s'esmerçaven en ajustar-lo. Tom recontà (i
adornà) les seves aventures. S'havien convertit en una vana i
ufanosa companyia d'herois en acabar-se la història. Aleshores Tom
s'amagà dins un recó ombrejat, per a dormir fins a migdia, i els
altres pirates es disposaren a la pesca i l'exploració.




CAPÍTOL XVI

Havent dinat, tota la colla eixí a cercar ous de tortuga a l'alfac.
Van anar aplegant, per l'arena, bastonets gratadors; i quan trobaven
una banda blava, s'agenollaven i cavaven amb les mans. De vegades
atrapaven cinquanta o seixanta ous en un forat. Eren absolutament
rodons, cosetes blanques, una mica més petites que una nou anglesa.
Aquella nit tingueren un famós banquet d'ous ferrats, i un altre el
divendres al matí. Després del desdejuni se n'anaren cap a l'alfac,
tot fent esgarips i gambades, i s'empaitaven l'un a l'altre,
giravoltant i més giravoltant, fent escampall de llurs vestits a
mesura que avançaven, fins que restaven nus; i aleshores continuaven
llur caprici, ben enfora de l'aigua soma de l'alfac, contra el rígid
corrent, que més endavant féu travetes a llurs cames, de tant en
tant, i augmentà la taral·la en gran manera. I adesiara es
decantaven en grup, i amb la palma de la mà esquitxava cadascú la
cara de l'altre, atansant-se a pleret l'un a l'altre amb les cares
allunyades, per evitar els esquitxos que s'espargien i, finalment,
aferrant-se i lluitant fins que el més brau campió capbussava al seu
veí; i en acabat tots tres s'enfonsaren en un entortolligament de
cames i braços, i tornaren a eixir bufant, escopint, rient i
panteixant, tot plegat a l'ensems.

Quan estigueren ben afadigats, corregueren aigua enfora i
s'arrossegaren per la sorra seca i calenta, i allí jagueren i se'n
cobriren, i de tant en tant ho interromperen per tornar a l'aigua i
repetir la primera performança. Finalment se'ls acudí que llur nua
pell representava d'allò més bé els colants de color de carn: així
és que dibuixaren un cercle a la sorra, i feren un circ: un circ amb
tres pallassos, perquè ningú no consentí a abandonar aquest paper
altívol a son veí.

Després agafaren les bales, i jugaren a l'_ouet_, a _anys_ i a _pam
i pet_, fins que aquest divertiment esdevingué pansit. Aleshores Joe
i Huck van tornar a nedar, però Tom no volgué arriscar-s'hi, perquè
descobrí que en dar una guitza a sos pantalons havia engegat
l'enfilall de cascavells de serpent que duia a l'anca, i
s'estranyava d'haver-se pogut escapar de rampes, per tant de temps,
sense la protecció de aquest encís misteriós. No s'hi arriscà de
bell nou fins que l'hagué trobat, i ja aleshores els altres minyons
eren afadigats i amb cor de reposar. S'allunyaren a pleret,
errívols, l'un de l'altre, es deixaren caure en una certa amargor, i
es posaren a mirar anhelosament, a través de l'ample riu, cap al
poblet, tot ensopit sota la solellada. Tom es donà compte que estava
escrivint _Becky_, en l'arena, amb el dit gros del peu. Ho esborrà,
i s'enfurismà amb sí mateix per la seva feblesa. Però ho tornà a
escriure, tanmateix: no va poder-se'n estar. Ho esborrà una vegada
més, i en acabat s'arrencà a la temptació fent venir els altres
minyons i aplegant-s'hi.

Però el coratge de Joe havia minvat fins a fer gairebé impossible la
seva resurrecció. Estava tan enyorívol de casa seva, que amb prou
feines podia suportar-ne el marriment. Tenia les llàgrimes a flor de
parpella. També Huck estava melangiós. Tom es sentia abatut, però
lluitava de valent per no mostrar-ho. Tenia un secret que encara no
estava disposat a dir; però, si aquesta sediciosa depressió no es
trencava aviat, no tindria més remei que descobrir-lo. Amb una gran
ostentació d'alegria, digué:

-Faria una juguesca que a aquesta illa hi havia hagut pirates al
temps de la vellura, minyons. Tornarem a explorar-la. Deuen haver
amagat tresors per alguna banda. Què us en semblaria, de descolgar
una caixa podrida, tota plena d'or i d'argent? Eh?

Però no desvetllà sinó un pàl·lid entusiasme, que s'esvaí sense
resposta. Tom intentà una o dues seduccions més, però també
falliren. Era una feina descoratjadora. Joe estava assegut, tot
remenant la arena amb un bastonet, i amb un posat molt ombrívol. A
la fi digué:

-O minyons! Deixem-ho córrer. Vull anar a casa. És tan solitari,
això!...

-Oh! No, Joe: ja us sentireu millor, d'aquí una estona- digué Tom.
-Penseu en les pescades que fem aquí.

-Tan se me'n dona, de les pescades. Vull anar a casa.

-Però, Joe, en cap altra banda no hi ha un lloc tan de primera per a
banyar-se.

-El nedar no té solta: tanmateix, no trobo que m'interessi quan no
hi ha ningú per a dir-me que no nedi. He fet el determini d'anar a
casa.

-Sóu un noi de bandola, malvinatge! Us cal veure la mare, em penso.

-Sí, em cal veure la meva mare; i a vós també us caldria, si en
tinguéssiu. I sóc tan noi de bandola com vós.- I Joe va fer un bri
de somiqueig.

-Bé, deixarem anar el nen ploraire a casa seva, a veure la mare: oi,
Huck? Pobra criatura! Li cal veure sa mare. Doncs que la vegi. A vós
us plau d'ésser aquí: veritat, Huck? Nosaltres ens hi estarem,
veritat?

Huck digué: -_S-i..._- sense posar-hi cap delit. -No us tornaré a
dir cap paraula tant de temps com viuré- digué Joe alçant-se. -Ja
està dit! I s'allunyà tot botós, i començà de vestir-se.

-Ningú se'n encaparra- digué Tom. -No en passem fretura, de vós.
Aneu cap a casa, i sigueu-ne la riota de la gent. Oh! Sóu un bell
pirata! Huck i jo no en som pas, de criaturetes ploraneres. Aquí ens
estarem: veritat, Huck? Que se'n vagi, si vol. Em penso que sense
ell podem anar tirant, ça com lla.

Però Tom estava inquiet, tanmateix, i alarmat de veure còm Joe
continuava abillant-se, malcarat, i a més era intranquil·litzador de
veure com Huck ullava els preparatius de Joe, tan pensívol i servant
un silenci tan ominós. Al cap de poc, sense un mot de comiat, Joe
començà de passar el gual cap a la ribera de l'Illinois. El coratge
de Tom començà d'esfondrar-se. Pegà llambregada a Huck. Huck no
pogué comportar aquell esguard, i acalà sos ulls. Després, digué:

-Jo també vull anar-me'n, Tom: això s'ha anat posant molt solitari,
i ara serà pitjor. Anem-nos-en, també, nosaltres, Tom.

-Jo no me n'aniré: aneu-vos-en tots, si voleu. Tinc el propòsit de
romandre.

-Tom, jo voldria anar-me'n.

-Bé, aneu-vos-en: qui us en priva?

Huck començà d'arreplegar ses peces de roba, i digué:

-Tom, desitjaria que vós vinguéssiu, també. Ja veieu que ara la cosa
és acabada. Us esperarem quan serem a la ribera.

-Bé, us haureu d'esperar una mala fi de temps: veu's-ho aquí.

Huck s'allunyà dolorosament, i Tom restà mirant-lo, mentre li
estirava el cor un desig fortíssim d'abandonar el seu orgull i
anar-se'n, així mateix. Esperava que els minyons s'aturarien, però
ells seguien passant lentament el gual. Tom descobrí sobtadament que
tot allò romania qui-sap-lo solitari i aturat. Tingué una darrera
lluita amb el seu orgull, i després es precipità a l'encalç de sos
camarades, escridassant-se:

-Espereu-vos, espereu-vos! He de dir-vos una cosa.

Ells s'aturaren tot seguit, i giraren cua. Quan ell va haver arribat
on eren ells, escoltaren esquívolament, fins que veieren a la fi
l'indret on els menava, i aleshores esclataren en un esgarip de
guerra, a tall d'aplaudiment, i digueren que era _esplèndid_, i
digueren que si els ho hagués fet saber a la primeria no se
n'haurien anat. Ell va donar una excusa plausible; però son motiu
real havia estat la temença que ni el secret i tot els mantindria a
son costat per gaire temps: així és que havia volgut tenir-lo de
reserva com a darrera seducció.

Els minyons feren llur alegre retorn, i anaren de bell nou a llurs
esports amb decisió, parlotejant, tota l'estona, de l'estupenda
combinació de Tom, i admirant-ne el geni. Després de dinar amb un ou
exquisit i peix, Tom digué que volia apendre de fumar, ara. Joe
s'adherí a la idea, i digué que també li plauria de provar-ho. Així
és que Huck féu pipes i les omplí. Aquests novicis mai no havien
fumat abans sinó cigars de pàmpol, que _mossegaven_ la llengua, i no
tenien reputació de virils, tanmateix.

S'estiraren damunt llurs colzes, i començaren de treure bufades
cautelosament i amb magra confiança. El fum era d'un gust
desagradable, i els produí una mica de nàusea; però Tom digué:

-Noi! Quína cosa tan planera! Si hagués sabut que no era més que
això, n'hauria après fa qui-sap-lo temps.

-Jo també- digué Joe. -És una cosa de no-res.

-Ves, moltes vegades mirava gent que fumava, tot pensant: «Ja em
plauria, de fer-ho, això». Però no em pensava que pogués- digué Tom.
-Això és el que em passava: veritat, Huck? M'ho havíeu sentit dir:
veritat, Huck? Huck n'és testimoni, de si ho deia o no.

-Sí, d'allò més vegades- digué Huck.

-Ja ho crec, si ho he dit!- digué Tom. -Oh! A centes de vegades. Una
vegada va ser allà baix, vora l'escorxador. No us en recordeu, Huck?
Bob Tanner hi era, i Johnny Miller i Jeff Thatcher, quan ho vaig
dir. No ho recordeu, Huck, còm ho deia?

-Oi- digué Huck. -Va ser l'endemà del dia que vaig perdre una bala
blanca... No, va ser la vigília!

-Veieu? Ja us ho deia- digué Tom. -Huck se'n recorda.

-Em penso que podria passar-me tot el dia fumant aquesta pipa- digué
Joe. -_No_ em sento marejat.

-Jo tampoc- digué Tom, -Podria fumar-la tot el dia, però em jugo
qualsevol cosa que Jeff Thatcher no podria pas.

-Jeff Thatcher! Ell, només que amb dues pipades, faria l'ànec. Que
ho provi una vegada, ell: ja ho veurà!

-Jo també m'hi jugaria qualsevol cosa. I Johnny Miller? Desitjaria
veure Miller aferrant-s'hi.

-Oh! i jo!- Digué Joe. -Bé, faig la juguesca que Johnny Miller no
podria ni tastar-ho. Només que fes una flairadeta, a ell l'en
deixaria convençut.

-En bona refè, Joe. Escolteu: em plauria que ens poguessin veure,
els minyons, ara.

-A mi també!

-Escolteu, nois: no en digueu res, d'això, i una vegada o altra,
quan ells siguin a la vora, m'acostaré a vós i us diré: «-Joe: teniu
una pipa? Tinc fumera!» I vós direu, com una cosa deixada anar, com
si no valgués la pena, vós direu: «-Sí; porto la pipa vella, i una
altra; però el meu tabac no és gaire bo». I jo diré: «-Oh! es igual,
si és prou fort». I aleshores us traureu les pipes, i les encendrem
amb aquella tranquilitat, i ja veureu, quína cara hi faran!

-Malvinatge! Que llampant serà, Tom! M'agradaria que fos ara!

-I a mí també! I quan els diguem que ho aprenguérem en ésser lluny,
fent de pirates, oi que els recarà de no haver corregut món, també?

-Ja ho crec! M'hi jugaria qualsevol cosa!

Així continuà la conversa. Però al cap de poca estona començà de
vacil·lar una mica i esdevingué tota inconnexa. Les pauses
s'eixamplaren; l'expectoració augmentà meravellosament. Cada porus
de la galta dels minyons esdevingué una fontana brolladora: amb prou
feines podien ésser prou amatents a oprimir la llengua contra el
fons de la boca per impedir la inundació; petits xarbotaments se'ls
produïen a la gorja, a desgrat de tot el que fessin, i ois repentins
hi seguien cada vegada. La pipa de Joe caigué de sos dits sense
nervi. Després caigué la de Tom. Les fontanes de tots dos anaven
furiosament, i les dues bombes bombaven amb totes les forces. Joe
digué feblement:

-He perdut el meu ganivet. Em sembla que val més que vagi a
cercar-lo.

Tom digué, amb llavis tremolencs i pausada pronunciació:

-Jo us ajudaré. Vós aneu per aquella banda, i jo cercaré pel volt de
la font. No, no cal que vingueu, Huck: ja el trobarem.

Així, doncs, Huck s'assegué de bell nou, i va esperar-se una hora.
Després començà de sentir-se tot soliu, i anà a cercar sos
companyons. Estaven molt distants, en els boscos, tots dos molt
esblaimats, tots dos profundament adormits. Però quelcom va
informar-lo que, si havien tingut cap tribull, se n'havien
alliberat. No enraonaren gaire en el sopar, aquella nit; llur posat
era humil; i quan Huck preparà la seva pipa després de l'àpat, i
anava a preparar les d'ells, li digueren que no es trobaven gaire
bé: alguna cosa del dinar se'ls havia indisposat.




CAPÍTOL XVII

Cap a mitja nit Joe es despertà i cridà els minyons. Hi havia una
opressió, difosa per l'aire, que semblava presagiar quelcom. Els
minyons van arraïmar-se, i van cercar l'amistosa companyia del foc,
baldament la calor tèrbola i encalmada de l'ambient irrespirable fós
sufocant. S'assegueren en silenci, atents i en espectació.
Continuava la quietud solemnial. Més enllà de la llum del foc, tot
ho dragava la negror de la fosca. Tot seguit aparegué una lluïssor
tremolenca que, vagament, mostrà per un instant el fullatge, i
després s'esvaí. Al cap de poc en vingué una altra de més poderosa.
Després una altra. Després comparegué sospirant, a través de les
brancades de la boscúria, un plany desmaiat, i els minyons sentien
un alè vagarívol damunt llurs galtes, i s'esgarrifaren en
acudir-se'ls que l'Esperit de la Nit els havia passat arran. Hi
hagué una pausa. Aleshores un llampec sinistre convertí la nit en
dia, i els mostrà cada fulla d'herbeta, ben especificada i precisa,
que creixia al voltant de llurs peus. I mostrà així mateix tres
cares blanques, astorades. El sord terrabastall d'una tronada anà
udolant i desplomant-se pel cel, i es perdé en botosos braolaments,
enllà d'enllà. Una rauxada d'aire fred atravessà aquelles bandes,
fent remorejar totes les fulles i anar en doina una nevada de
borrallons de cendra pel voltant del foc. Una altra resplendor, tota
espaordidora, il·luminà el bosc, i el seguí un espetec immediat que
semblà que esberlés el cim dels arbres damunt mateix de les testes
dels minyons. S'estrenyeren l'un contra l'altre, d'esglai, dins
l'espesa fosca que en acabat es féu. Caigueren unes quantes
gotasses, tustant les fulles.

-De pressa, minyons! Anem cap a la tenda!- va exclamar Tom.

S'engegaven a córrer, topant damunt arrels i plantes arrapadisses,
en la tenebror, capbussant-se cadascú pel seu cantó. Una ventada
furiosa braolà entre els arbres, fent xiular totes les coses al seu
pas. Els llampecs enlluernadors venien l'un darrera l'altre, i igual
feien els terrabastalls de la tronada eixordadora. I aleshores
començaren de dar l'aigua per amor de Déu, i l'huracà, deixondit, la
feia caure en grans cortines damunt la terra. Els minyons es
cridaven l'un a l'altre, però el vent braolador i els llamps que
retrunyien els ofegaven del tot les veus. Tanmateix, un per un
s'anaren deixant caure a l'indret i s'arreceraren sota la tenda,
freds, amb el cos assenyalat i rajant d'aigua; però el tenir
companyia en la dissort semblava cosa d'agrair. No haurien pogut
enraonar, de tan furiosament que es remenava la vela, baldament els
altres sorolls els ho haguessin permès. La tempesta s'enfurí més i
més, i al cap de poc la vela es desfermà de sos lligams i se n'anà
volant dins la rauxada. Els minyons s'agafaren de les mans i
fugiren, amb moltes anades de corcoll i pelades, cap al recer d'una
gran alzina que hi havia a la vora del riu. La batalla era aleshores
en tot son esclat. Sota la incessant conflagració de llampecs que
flamejaven pel cel, totes les coses que li eren a sota es destacaven
amb exactitud precisa i neta d'ombres: els arbres cots, el riu
inflat i amb un esblanqueïment d'escumes; els ruixims de l'aigua
esquitxadora; les opaques siluetes dels espadats altívols de l'altra
vora, llambregats en mig de les vapors que flotaven a la deriva i el
vel travesser de la pluja. Sovint sovint, algun arbre gegantí
abandonava la lluita i queia amb un espetec entre la jove tanyada; i
els terrabastalls incessants de la tronada es convertien ara en
esclats que fendien l'orella, punyents, aguts, explosius i
esglaiadors que empalmaven inexpressablement. La tempesta culminava
en una braó incomparable, que semblava que havia de fer-ne miques,
de l'illa, i abrandar-la tota, i ofegar-la fins al cim dels arbres,
i endur-se-la en la ventada i ensordir tota cosa viva que hi tingués
estatge, tot plegat i a l'ensems. Era una nit feréstega per
romandre-hi una minyonia, lluny de l'aixopluc de la llar.

Però a la fi la batalla s'exhaurí, i les forces es retiraren amb
menors i menors amenaces i rondinaments i la pau recobrà la seva
autoritat. Els minyons tornaren al campament, força esporuguits;
però hi trobaren encara quelcom de plaent, perquè el gran sicomor,
l'abric de sos jaços, era convertit a ruïna, enderrocat pel llamp, i
ells no hi havien estat davall quan la catàstrofe s'esdevingué.

Tot el campament regalava i allò que havia estat foc també; perquè
no eren sinó minyons atarantats, com esqueia a llurs anys, i no
havien pres mesures contra la pluja. Veu's aquí matèria de
descoratjament, perquè la pluja els havia atravessat i tenien el
fred als ossos. Foren eloqüents en llur desastre; però al cap de poc
descobriren que el foc havia rosegat tan amunt de la soca contra la
qual havia estat bastit (allà on ella s'encorbava cap en l'aire i es
separava de terra), que un pam, si fa no fa, s'havia escapat de la
mullena: així, doncs, maldaren pacientment fins que amb vilordes i
escorces que arreplegaren de sota els flancs de les soques
aixoplugades engaliparen el foc a cremar de bell nou. Després
amuntegaren grans branques mortes fins que tingueren un forn
braolador, i els retornà la joia al cor. Assecaren el pernil cuit, i
celebraren un festí, i després d'això s'assegueren vora el foc, i
dilataren i glorificaren llur aventura de la mitja nit fins al matí,
perquè no hi havia un indret eixut on jeure a fer el son, en tots
aquells voltants.

A mesura que la llum del sol començà a lliscar damunt els minyons,
l'ensopiment va anar-se'n ensenyorint, i eixiren cap a l'alfac i
s'ajagueren adormir. Ben aviat se'ls escaldà la pell, i es posaren,
tristament, a preparar el desdejuni. Després de l'àpat es sentiren
les frontisses rovellades, i un poc d'enyorança altra vegada. Tom en
veié els senyals, i va empendre's d'alegrar els pirates tan bé com
pogué. Però tant se'ls en donava de les bales, del circ, del nedar,
de tot. Els féu memòria de l'imposant secret, i desvetllà un raig de
gaubança. Mentre durava, pogué interessar-los amb un nou enginy:
consistia en deixar de banda per una estona l'ofici de pirata, i
ésser indis, per a variar una mica. Els atragué la idea: així és que
no passà gaire estona que no esdevinguessin ratllats, i ratllats de
cap a peus amb fang negre, com altres tantes zebres (tots tres eren
caps de tribu, naturalment), i se n'anaren, fent aldarull, boscs a
través, a atacar una colònia anglesa.

No trigaren a separar-se en tribus hostils, i es precipitaren
cadascú d'ells sobre cadascú dels altres, en les emboscades, amb
paorosos esgarips de guerra; i cadascú matà i arrencà la cabellera
de l'altre per milers. Fou una diada sagnant. Per consegüent, fou
una diada sobiranament satisfactòria.

S'aplegaren al campament pels volts de l'hora de sopar, famolencs i
feliços, Però ara brollà una nova dificultat: els indis enemics no
podien partir-se el pa de l'hospitalitat sense que de primer fessin
les paus, la qual cosa era senzillament impossible si no fumaven una
pipa de pau. Que ells sabessin, no hi havia més manera. Dos dels
salvatges gairebé desitjaven haver romàs pirates. Tanmateix, però,
no s'acudia altra remei: així és que, amb totes les mostres
d'alegria que pogueren aplegar, demanaren la pipa i llançaren la
seva bafarada, en passar ella, segons l'estil exigit.

I ara vegeu: n'estigueren contents, d'haver anat a raure al
salvatgisme, perquè hi havien guanyat quelcom: descobriren que ara
podien fumar una mica sense haver d'anar a cercar un ganivet que
haguessin perdut; no es marejaren prou per a anguniar-se'n
seriosament. No eren gent per a fer quedar malament aquesta alta
promesa per manca d'esforç. No: s'exercitaren cautament, en haver
sopat, amb un èxit palès, i passaren així una vetlla tota joiosa.
Llur nova adquisició els feia més ufanosos i més feliços que no els
n'hauria fet l'arrabassament de cabelleres i pells de les Sis
Nacions. Els deixarem tot fumant i parlotejant i estarrufant-se, ja
que ara no ens poden ésser de cap més servei.




CAPÍTOL XVIII

Però no hi havia pas rialles, en el poblet, aquella tranquila tarda
de dissabte. La família Harper, i la tia Polly i els seus,
s'endolaven amb molt de sentiment i moltes llàgrimes. Una calma
inavesada s'havia ensenyorit del poblet, encara que habitualment la
calma hi era bé prou a tot arreu. Els vivents del poblet feien les
feines llurs amb un posat abstret i amb poca enraonia; però tot
sovint sospiraven. La festa del dissabte els semblava una càrrega
als infants: no hi eren de grat, en els jocs que jugaven, i de mica
en mica els van abandonar.

A la tarda, Becky Thatcher anà a raure, tota abaltida, vora el camp
desert de l'escola, i amb un gran sentiment de melangia. Però no hi
trobà cap cosa, allí, que la reconfortés. Feia aquest soliloqui:

-Oh! Només que tornés a tenir aquell pomet de llautó! Però ara no
me'n resta cap cosa, d'ell, que me'n faci memòria!- I ofegà un
sospir.

Al cap de poc s'aturà, i es digué a sí mateixa:

-Ell es va portar com calia, aquí. Oh! Si allò tornés a passar, no
diria aquella cosa; no la diria per res del món. Però ara ell és
mort: mai més, mai més, mai més, no el tornaré a veure!

Aquest pensament esfondrà son coratge, i s'allunyà vagarívola, amb
les llàgrimes que li rodaven per les galtes. Després, una colla de
minyons i noies (companyons de joc de Tom i de Joe) comparegueren, i
s'aturaren a mirar per damunt l'estacada del clos, tot parlant, en
to reverent, de còm havia fet Tom això i allò la darrera vegada que
el veieren, i còm Joe digué aquesta i aquella petita bagatel·la
(gràvida de paorosa profecia, com ara veien bé prou!); i cada orador
assenyalava l'indret exacte on els minyons perduts havien estat
aleshores, i després afegien alguna cosa així: -I jo m'estava dret
d'aquesta manera, igual que estic ara i com si vós fóssiu ell,
n'estava a prop aiximateix; i ell somrigué de aquesta manera. I
després vaig tenir una mena de pressentiment com si... terrible,
sabeu? I poc va acudir-se'm què voldria dir, naturalment; però massa
que ho veig ara!

Després hi hagué una disputa sobre quí havia vist per darrera vegada
en vida els minyons difunts, i molts recaptaren aquesta ombrívola
distinció, i oferiren proves, més o menys intervingudes pels
testimonis: i quan romangué decidit, finalment, quí era que havia
vist darrerament els que ja no eren, i canviat amb ells les darreres
paraules, les persones sortoses assumiren una espècie de sagrada
importància, i tota la resta els miraren bocabadats i envejosos. Un
pobre vailet, que no tenia altra grandesa a mostrar, digué, amb un
orgull bastant palès en la recordança:

-Bé, Tom Sawyer, una vegada, em va fer un cap nou.

Però aquesta reivindicació de glòria fou una fallida: la major part
dels minyons podien dir igual cosa, i això rebaixava massa de preu
la distinció. El grup anà a matar l'estona més en fora, evocant
encara memóries dels herois perduts, amb veu intimidada.

Al matí següent, un cop acabada l'hora de l'escola dominical, la
campana començà a tocar a morts en lloc de voltejar de la manera
acostumada. Fou un Sàbat, aquell, ben silenciós; i el so planyívol
semblava en harmonia amb la quietud consirosa que pesava damunt la
natura. La gent del poblet començaren d'aplegar-se, ronsejant una
mica al vestíbul per conversar amb murmuris sobre el trist
esdeveniment. Però no hi havia murmuris dins l'estatge: només el
fúnebre zumzeig dels vestits, en anar les dones a llurs seients, hi
trencava el silenci. Ningú podia recordar que l'esglesiola s'hagués
vist mai tan plena. Finalment hi hagué una pausa d'espera, una
mudesa expectant, i aleshores entrà la tia Polly, seguida de Sid i
Mary, i després de la família Harper, tots de negre rigorós; i tot
el poble fidel, i àdhuc el vell ministre, s'alçaren reverentment i
romangueren drets fins que els endolats s'assegueren al primer banc.
Hi hagué un altre silenci general, romput a intervals per sanglots
apagats, i després el ministre estengué les mans i pregà. La gent
cantà un himne colpidor, i fou recitat el text «Jo só la Resurrecció
i la Vida».

Anant continuant el servei religiós, el clergue féu tals pintures de
les gràcies, les maneres captivadores i les promeses excepcionals
dels minyons perduts, que tota ànima present, creient que reconeixia
aquestes imatges, sentí una punyida de dolor en recordar que
persistentment havia estat sempre orba davant elles, i,
persistentment, no havia vist sinó defectes i tares en els pobres
minyons. El ministre referí més d'un incident commovedor de les
vides dels que ja no eren, que, tanmateix, il·lustraven llurs dolces
i generoses natures, i la gent pogué veure amb prou facilitat, ara,
si n'eren de nobles i de bells aquells episodis, i recordaren amb
recança que quan s'esdevingueren els semblaren bretolades de marca,
ben mereixedores del vit de bou. El poble fidel esdevingué més i més
commogut a mesura que prosseguí la patètica història, fins que, a la
fi, tota la concurrència, no podent contenir-se més, s'ajuntà als
endolats que ploraven en un plor de sanglots angoixosos, i el mateix
predicador cedí a sos sentiments i es posà a plorar en el púlpit.

Sonà un cruixit, a la galeria, que ningú reparà: un moment després
la porta de l'església xerricà. El ministre alçà sos ulls, que
regalaven damunt son mocador, i romangué traspostat! Primer un,
després un altre parell d'ulls, seguiren els del ministre; i
aleshores, gairebé en un sol impuls, la concurrència s'aixecà,
astorada, a l'ensems que els tres minyons morts anaven pujant pel
passadís: Tom al davant, Joe després, i Huck, una ruïna de
penjarelles esparracades, arrossegant-se temoregament al darrera.
Havien estat amagats en la inusada tribuna, escoltant llur pròpia
oració fúnebre!

La tia Polly, Mary i els Harpers es precipitaren damunt els infants
recobrats, els ofegaren a besades, i expandiren accions de gràcies a
dolls, mentre el pobre Huck romania avergonyit i inconfortable.
sense saber exactament què li pertocava fer o còm podia amagar-se de
tantes mirades malacollidores. Vacil·là, i anava a fer-se escàpol;
però Tom l'agafà i digué:

-Tia Polly, això no està bé; algú ha d'alegrar-se de veure Huck.

-I és clar que sí! Jo n'estic ben contenta, de veure'l, pobra
criatura sense mare!- I les amoroses atencions que li prodigà la tia
Polly eren l'única cosa que podien fer-lo més inconfortable que no
estava abans.

De cop i volta el ministre cridà amb tota la força de sos pulmons:

-_Lloeu el Senyor, que ens dóna tota benedicció..._ Canteu, i
poseu-hi tot el cor!

I així ho feren: l'himne prorrompé en un esclat triomfal; i, mentre
les bigues n'eren estremides, Tom Sawyer el Pirata mirà la minyonia
envejosa del seu voltant, i confessà, cor endins, que aquell era el
moment més altívol de la seva vida.

Quan el venut poble fidel sortí en corrues a fora, hom deia que
gairebé fóra plaent d'ésser entabanats altra vegada per a sentir
l'himne, cantat d'aquella manera, de bell nou.

Tom rebé més patacades i besos aquell dia (segons els diversos
estils de la tia Polly) que no hauria guanyat en un any; i ell amb
prou feines sabia quína cosa era, de totes dues, la més expressiva
de gratitud envers Déu i afecte envers ell.




CAPÍTOL XIX

Aquest era el gran secret de Tom: el pla de tornar a casa amb els
seus germans pirates i assistir a sos propis funerals. Havien vogat
cap a la ribera del Missuri en una corredora, el dissabte, quan ja
era fosc, desembarcant cinc o sis milles més avall del poblet i
havien dormit al bosc, al caire del poblet, gairebé fins a trenc de
dia, i aleshores haven lliscat a través de camins i carrerons on
daven els darreres de les cases; i acabaren llur son a la tribuna de
la l'església, entre un caos de bancs invàlids.

Al desdejuni, el dilluns al matí, la tia Polly i Mary estigueren
molt amoroses envers Tom, i molt atentes a tot allò que li calia. Hi
hagué una quantitat de conversa inacostumada. En mig d'ella digué la
tia Polly:

-Bé, no diré que no fos una bella facècia, Tom, d'anguniar a tothom
gairebé una setmana mentre vosaltres us divertíeu; però és llàstima
que fóssiu tan dur de cor que em féssiu patir a mi d'aquesta manera.
Si podíeu venir en una corredora per assistir al vostre funeral,
hauríeu pogut deixar-vos caure aquí i dar-me una entresenya o altra
que no éreu mort, sinó que us havíeu escapat només.

-Sí, hauríeu hagut de fer-ho, Tom- digué Mary -I em penso que ho
hauríeu fet si us hagués passat pel magí.

-Ho hauríeu fet, Tom?- digué la tia Polly, amb la cara il·luminada
de daler. -Digueu-ho, ara; ho hauríeu fet si us hagués passat pel
magí?

-Jo... bé, no ho sé. Això ho hauria fet malbé tot.

-Tom, em pensava que m'estimàveu el que calia per a fer-ho- digué la
tia Polly amb un to dolorit que angunià al minyó. -Sempre hauria
estat alguna cosa que jo us hagués importat a bastament per a
pensar-hi, encara que no ho haguéssiu fet.

-Bé, tieta, no hi ha mala intenció- pledejà Mary. -Tot ve d'aquest
geni de Tom, sempre atarantat: agafa tanta embranzida que mai no
pensa en res.

-Encara és més llàstima. Sid hi hauria pensat. I Sid hauria vingut i
ho hauria fet, tanmateix. Tom, girareu els ulls enrera, algun dia,
quan sigui massa tard, i us sabrà greu de no haver pensat una mica
més en mi, quan us hauria costat tan poca cosa.

-Tieta, ja ho sabeu, que penso en vós- digué Tom.

-Ho coneixeria millor si traspués en els vostres actes.

-Voldria que se m'hagués acudit- digué Tom amb una inflexió de
penediment; -però us vaig somniar fet i fet. Això és alguna cosa:
oi?

-No gaire: un gat també ho fa ; però val més això que res. Què vau
somniar?

-Bé doncs: el dimecres a la nit vaig somniar que sèieu per allí,
vora el llit, i Sid seia vora la caixa, i Mary al seu costat.

-Bé, així ho férem. Així ho fem sempre. Em plau que els vostres
somnis puguin arribar a pendre's tot aquest mal de cap per
nosaltres.

-I vaig somniar que la mare de Joe Harper era aquí.

-Ves! i hi era, aquí! Vau somniar cap altra cosa?

-Oh! Una pila! Però ara tot plegat és tan confós!...

-Bé, mireu de fer memòria. No podeu?

-Em sembla, ça com lla, que el vent... el vent apagà...apagà...

-Coratge, Tom! El vent va apagar una cosa! Endavant!

Tom apretà els dits damunt el front durant un afanyós minut, i
després digué:

-Ja ho tinc! Ja ho tinc! Va apagar la candela!

-Déu me val! Endavant, Tom, endavant!

-I em sembla que vós diguéreu: «-Ves, jo diria que aquesta porta...»

-Endavant, Tom!

-Deixeu-m'ho estudiar un moment... només un moment. Oh, sí!... Vau
dir que crèieu que la porta era oberta.

-Tan cert com que sóc aquí asseguda, ho vaig dir! Veritat, Mary?
Endavant.

-I després... i després... Bé, no n'estic cert, però em sembla com
si haguéssiu manat a Sid que se n'anès i...i...i...

-I què? I què? Què li vaig fer fer, Tom? Què li vaig fer fer?

-Li vau fer fer... li vau... Oh! El vau fer callar!

-O Laudes i Matines! Mai no havia sentit una cosa així en tota la
vida! No em digueu mai més que en això dels somnis no hi ha cosa
vera. Sereny Harper sabrà aquesta feta abans que jo sigui més vella
d'una hora. M'hauria plagut de veure-la confrontada amb això, a ella
que diu tantes ximpleries sobre les supersticions. Endavant, Tom!

-Oh! Tot va tornant-se clar com el dia, ara. Després diguéreu que jo
no era dolent, que només era atarantat i tabalot, i que jo no tenia
més responsabilitat que... que... em penso que vau dir un cavallet o
alguna cosa per l'istil.

-I així fou! Bé! Senyor, Déu meu! Endavant Tom!

-I després començàreu de plorar.

-Oi, oi. No era la primera vegada, però. I després...

-Després la senyora Harper començà de plorar, i digué que Joe era
igual, i que li sabia greu d'haver-lo fuetejat per haver-se begut la
llet que ella mateixa havia llençat...

-Tom! L'Esperit era damunt vostre! Estàveu profetitzant... Això és
el que fèieu! Laudes i Matines!... Endavant, Tom!

-Després Sid digué... digué...

-No crec haver dit res- va fer Sid.

-Sí, sí, que vau parlar, Sid- digué Mary.

-Calleu vosaltres, i Tom que vagi dient! Què digué, Tom?

-Digué... em sembla que digué que esperava que jo em trobava millor
on era, però que si m'hagués portat millor en algunes coses...

-No ho sentiu, això? Són les seves mateixes paraules!

-I vós el vau fer callar amb un rebuf.

-Ja ho crec, que sí! Devia haver-hi un àngel, allí. Hi havia un
àngel, en algun indret!

-I la senyora Harper digué que Joe l'havia assenyalada amb un piula,
i vós parlàreu de Pere i el mata-xacres...

-Tan cert com que ara respiro!

-I després hi hagué una mala fi de conversa sobre l'escorcoll del
riu causat per nosaltres, i el funeral que hi havia d'haver
diumenge; i després vós i la vella senyoreta Harper us abraçàreu i
ploràreu, i ella se n'anà.

-D'aquesta manera va succeir! D'aquesta mateixa manera, tan cert com
jo estic aquí asseguda. Tom, no podríeu dir-ne més si ho haguéssiu
vist! I, en acabat, què més? Endavant, Tom.

-Després vaig pensar que pregàveu per mi; i us vaig poder veure i
vaig sentir totes les paraules que dèieu, i us en vau anar al llit;
i jo estava tan adolorit que vaig agafar un tros d'escorça de
sicomor i vaig escriure-hi: «No som pas morts; no més som lluny,
fent de pirates»: I el vaig posar damunt la taula, vora la candela;
i després fèieu una cara de tanta de bondat, ajaguda al llit i ben
adormida, que vaig pensar que anava i em decantava damunt vostre i
us besava.

-Això vau fer, Tom? Això, vau fer? Pèr això sol us ho perdono tot.-
I agafà el minyó en una abraçada esclafadora, dins la qual ell es
sentí el més abjecte dels criminals.

-Molt amorós, encara que només era que un somni- monologà Sid,
oint-se'l amb prou feines.

-Quietud, Sid: un hom fa allò mateix en somnis que faria estant
despert. Aquí hi ha una grossa poma de Milum que us havia reservat,
Tom, per si mai més éreu trobat. I ara aneu a l'escola. Estic tota
agraïda al bon Déu i Pare de tots nosaltres per haver-vos recobrat;
Ell és pacient i clement per als qui creuen en Ell i serven la seva
paraula, encara que la Bondat divina sap que jo sóc indigna; però,
si només els dignes rebessin la seva benedicció i fossin a aixopluc
de la seva mà en les bandes alteroses, ben pocs somriurien aquí
baix, o entrarien mai dins el seu repòs quan la llarga nit fou
arribada. Aneu, Sid, Mary, Tom, eixiu: ja m'heu fet nosa massa
estona.

Els minyons eixiren cap a l'escola, i la vella senyora anà a fer una
visita a la senyora Harper, a triomfar de son realisme amb el somni
meravellós de Tom. Sid tenia massa seny per a confegir el pensament
que duia al magí en deixar la casa. El pensament era aquest:

-Això amb prou feines se sosté: un somni tan llarg com aquest, sense
cap errada!

Quín heroi s'havia fet ara, Tom! Poc anava a salts i gambades, sinó
que es movia amb un digne estarrufament, com esqueia a un pirata que
sabia que l'esguard públic era damunt ell. I talment hi era. Ell
procurà de no dar entenent que veia les mirades o sentia les dites
quan passava; però li eren sucre i mel. Nois més petits ramadejaven
a sos talons, tan ufanosos d'ésser vistos amb ell i d'ell tolerats
com si es tractés del timbaler que obre la processó, o l'elefant que
condueix una col·lecció de feres cap al poble. Els minyons de son
mateix volum feien veure que no sabien que se n'hagués anat; però
tanmateix l'enveja els consumia. Haurien donat qualsevol cosa per
tenir la seva pell bruna, colrada, i la seva anomenada resplendent;
i Tom no s'hauria privat d'una i altra per tot un circ.

A l'escola, els infants feren tantes bocades d'ell i de Joe, i els
lliuraren amb l'esguard una admiració tan eloqüent, que els dos
herois no trigaren a esdevenir insufriblement enravents. Començaren
de dir llurs aventures als oïdors famolencs... però només
començaren: no era cosa que probablement tingués una fi, havent-hi
imaginacions com les llurs per a proveir el material. I, finalment,
quan desembutxacaren les pipes i donaren el tomb traient serenes
bufades arribaren al cim mateix de la glòria.

Tom decidí que ara es faria independent de Becky Thatcher. Amb la
glòria n'hi havia prou. Viuria per a la glòria. Ara que ell era una
persona assenyalada, potser voldria fer les paus. Bé, que ho provés:
ja veuria com ell podia ésser tan indiferent com d'altres persones.
Al cap de poc, ella arribà. Tom pretengué que no la veia. S'allunyà
i es reuní a un grup de nois i noies, i començà de parlar. Aviat
hagué esment que ella posava travetes d'ací d'allà amb cara encesa i
ulls bellugadissos, fent veure que estava aqueferada en la percaça
de companyons d'escola, i fent esgarips, de tant riure, quan
aconseguia una captura; però Tom reparà que ella sempre feia les
seves captures en son veïnatge, i que semblava pegar a gratcient una
llambregada en direcció seva, en aquells instants, tanmateix. Això
afalagà tota la ufanosa vanitat que ell arrecerava: així és que, per
compte de captivar-lo això, féu sinó enravenar-lo més i augmentar la
seva diligència en fer per manera de no trair que ell sabia que ella
era a prop. Aviat deixà córrer, ella, el fer l'alosa, i es mogué per
aquells voltants irresoluda, sospirant una o dues vegades i
llambregant furtivament i dalerosament envers Tom. Després observà
que ara Tom enraonava amb més privadesa a Amy Lawrence que a ningú
més. Sentí una punyida dolorosa, i esdevingué inquieta i contorbada
al mateix temps. Provà d'allunyar-se, però els seus peus eren
traïdors, i, en lloc d'obeir-la, la portaren al grup. Becky digué a
una noia, gairebé arran de Tom, amb fingida vivacitat:

-I ara, Mary Austin! Dolenta! Per què no vinguéreu a l'escola del
diumenge?

-Sí, que vaig anar-hi: no em veiéreu?

-Ai, ai! No!... Hi éreu? On sèieu?

-Era a la classe de la senyoreta Peters, on sempre vaig. Jo sí, que
us vaig veure.

-Sí? Bé és estrany que no us veiés. Volia parlar-vos de la forada.

-Oh! És divertit, això! Quí convida?

-La mamà me'n deixa fer una.

-Oh! Molt bé. Espero que m'hi deixarà anar.

-Oh! Ben cert. La forada es fa per a mi. Hi deixarà ésser a tothom
que jo vulgui, i jo us hi vull.

-És tan bonic, sempre, una forada! Convidareu totes les noies i
nois?

-Sí, a tothom que em sigui amic... o me'n vulgui ésser - I llucà
d'allò més furtivament a Tom. Però ell enraonava a tot drap amb Amy
Lawrence sobre la paorosa tempesta de l'illa, i li deia com el llamp
esfondrà el gran sicomor «fent-ne estelles», mentre ell «n'estava a
uns quants pams».

-Oh! Puc venir?- digué Gràcia Miller.

-Sí.

-I jo?- saltà Sally Rogers.

-Sí.

-I jo també?- féu Susy Harper. -I Joe?

-Sí

I així d'altres, amb alegres picaments de mans, fins que tot el grup
hagué demanat invitacions, fora de Tom i de Amy. Aleshores Tom es
girà cap enfora fredament, enraonant encara i enduent-se'n Amy. Els
llavis de Becky tremolaren i les llàgrimes entelaren sos ulls. Amagà
aquests senyals amb joia forçada i continuà parlotejant; però
l'animació havia fugit de la forada, aleshores, i de tota altra
cosa. Becky se n'anà tan aviat com pogué, i s'amagà, i s'abandonà a
allò que el seu sexe nomena «un bon plor». Després s'assegué tota
consirosa, amb l'orgull ferit, fins que sonà la campana. S'alçà
aleshores, amb un tret venjatiu en sos ulls, i sacsejà les seves
trenes i digué que ja sabia el què li pertocava fer.

A la suspensió de classes, Tom continuà el seu enamoriscament amb
Amy, ple de joiosa ufana. I es mantingué a la deriva en aquells
volts, per trobar Becky i lacerar-la amb aquella representació. A la
fi va sotjar-la, però l'argent viu de son termòmetre baixà de cop i
volta. Era Becky asseguda còmodament en un branquet, darrera el
casal de l'escola, tot mirant un llibre d'imatges amb Alfred Temple;
i tan ataleiats hi estaven, i llurs caps eren tan pròxims damunt el
llibre, que no semblaven adonar-se de cap cosa del món exterior.
Roent gelosia arborà les venes de Tom. Començà d'odiar-se a sí
mateix per haver bandejat l'avinentesa que Becky li havia ofert per
reconciliar-se. Es digué a sí mateix beneit, i tots els noms
desplaents que pogué imaginar. Necessitava plorar, de despit. Amy
anava parlotejant alegrement, mentre caminaven, perquè tot el seu
cor cantava; però la llengua de Tom havia perdut el seu ofici. No
sentí el que anava dient Amy; i cada vegada que ella s'aturava
esperant què diria, ell no feia sinó tartamudejar un assentiment
d'allò més matusser, tan aviat escaient com no. Anà donant voltes i
més voltes amb Amy per darrera el casal de l'escola, per tal
d'abrandar sos ulls amb l'odiós espectacle. No se'n sabia estar. I
l'enfollia de veure, com es pensava veure, que Becky Thatcher ni una
sola vegada sospités que ell es trobava en el món dels vivents. Però
ella el veia, tanmateix, i sabia que guanyava en la lluita, ça com
llà, i estava contenta de veure'l sofrir com ella havia sofert. El
feliç parloteig d'Amy esdevingué intolerable. Tom es referia coses
de les quals havia de captenir-se, coses que calia fer; i el temps
volava. Però era endebades; la noia seguia refilant. Tom va pensar:

-Oh! L'endiastrada! No me'n lliuraré mai més!

A la fi, li _calgué_ captenir-se d'aquelles coses; i ella digué,
sense artifici, que seria «per aquests volts» en plegar-se l'escola.
I ell cuità a allunyar-se, odiant-la per aquella sol·licitud.

-I no havia d'ésser cap altre noi!- pensà Tom, xerricant de dents.
-Cap altre noi de tot el poble, sinó aquest clenxinat de Sant Lluís
que es pensa vestir amb tanta d'elegància i ésser aristòcrata! Oh!
Molt bé. Jo us vaig clavar una pallissa el primer dia que veiéreu
aquest poble, mestre, i us en clavaré una altra! Espereu que us
ensopegui fora d'aquí! Us atraparé i...

I, tot caminant, feia el moviment d'apallissar un noi imaginari,
dant cops de puny a l'aire i puntades de peu, traient-li un ull.

-Oh! La cosa marxa: oi? Heu cridat abastament: oi? Ara vejam si això
us serveix de lliçó.

I així la pallissa imaginària acabà a satisfacció seva.

Tom fugí a casa al migdia. La seva consciència no hauria comportat
una gota més de l'agraïda felicitat d'Amy, i la seva gelosia no
hauria pogut sofrir més altra dissort. Becky continuà la seva
inspecció de imatges amb Alfred; però, com que els minuts anaven
desfilant i Tom no compareixia a sofrir, son triomf començà
d'ennuvolar-se i perdé interès. Després vingué la gravetat, la ment
vagarívola, i després melangia. Dues o tres vegades posà la mà a
l'orella en oir una passa; però era una falsa esperança: Tom no
comparegué. A la fi esdevingué tota desolada, i desitjà de no haver
portat la cosa tan enllà. Quan, veient el pobre Alfred que estava
per perdre-la, i no sabent còm era, anava exclamant: -Oh! Aquí n'hi
ha una de bonica! Mireu aquesta!- ella perdé la paciència, a la fi,
i digué:

-Oh! No em carregueu més! Tant se me'n dóna, de vós.- I esclatà en
llàgrimes, i s'aixecà i emprengué sa via.

Alfred se n'anà al seu costat, i es proposava de fer per manera de
reconfortar-la; però ella digué:

-Aneu-vos-en: deixeu-me sola, si podeu. No us puc sofrir!

El minyó, doncs, s'aturà, demanant-se quína en devia haver fet
(perquè ella havia dit que miraria les imatges tota la migdiada); i
ella seguí son camí, plorant. Aleshores Alfred se n'anà tot pensívol
cap a la escola deserta. Es sentia humiliat i enfurit. Fàcilment
descobrí el tirany de la veritat: la noia l'havia fet servir de
ninot per esplaiar el despit que li havia causat Tom Sawyer. Son odi
contra Tom estigué lluny de minvar, en acudir-se-li aquest
pensament. Desitjà que se li acudís alguna manera de crear mals de
cap a aquell noi, sense arriscar-s'hi gaire ell mateix. El llibre de
lectura de Tom caigué sota sos ulls. Veu's aquí una avinentesa per a
ell. Obrí tot satisfet la lliçó de la tarda, i escampà tinta per la
pàgina. Becky, que dava una ullada a l'interior de l'escola en
aquell moment, per una finestra del darrera d'ell, veié l'acció i
passà de llarg, sense descobrir-se. Se n'anà cap a casa, aleshores,
proposant-se de trobar Tom i dir-l'hi: Tom ho agrairia, i llurs
encaparraments serien guarits. Abans que fos a mig camí de casa,
havia canviat de parer. La memòria de com l'havia tractada Tom quan
ella parlava de la seva forada vingué a coure-li de bell nou, i
l'ompli de vergonya. Resolgué de deixar-lo fuetejar per compte del
llibre espatllat, i, de passada, odiar-lo per sempre més.




CAPÍTOL XX

Tom arribà a casa tot abatut, i la primera cosa que la seva tia li
digué li demostrà que havia dut ses malaurances a un mercat no gens
prometedor:

-Tom, tinc ganes d'escorxar-vos de viu en viu.

-Tieta, què he fet?

-Heu fet prou i massa. He anat a veure Sereny Harper, com una vella
bleda, esperant que li faria creure totes les beneiteries d'aquell
somni, quan (ja us podeu ben amanir!) em trobo que ella havia
esbrinat per Joe que vós fóreu aquí i sentíreu tota la nostra
conversa d'aquella nit. Tom, no sé pas com acabarà un minyó capaç de
fer aquestes coses! Em treu de test el pensar que heu pogut
deixar-me visitar Sereny Harper, i fer-me fer aquest paper tan
babau, i no dir-me'n una sola paraula.

Aquest era un nou aspecte de la cosa. A Tom, abans, la seva agudesa
del matí li havia semblat una bella facècia, d'allò més enginyosa.
Ara no semblava sinó roïna i miserable. Decantà el cap, i no se li
acudí res a dir, per un moment. En acabat va fer:

-Tia, voldria haver obrat altrament, però no hi vaig caure.

-O, infant! Mai no caieu en res. Mai no caieu en res, sinó en vostre
egoisme. Vau poder caure en fer de nit tot el camí de l'illa de
Jackson fins aquí, per a riure-us de les nostres angúnies, i heu
pogut caure en enganyar-me amb una mentida sobre un sommi; però no
heu pogut caure mai en compadir-vos de nosaltres i estalviar-nos
sofriments.

-Tieta, ara conec que ha estat una cosa lletja; però no volia pas
fer-la, una cosa lletja; no ho volia, ben cert. I, a més, no vaig
venir aquí per riure'm de vós, aquella nit.

-Perquè vinguéreu, doncs?

-Per dir-vos que no passéssiu pena per nosaltres, perquè no ens
havíem ofegat.

-Tom, Tom! Jo seria l'ànima més feliça del món si pogués creure que
mai haguéssiu fet tan bon pensament com és aquest; però ja sabeu que
mai el tinguéreu. I jo també ho sé, Tom.

-En bona refè, i en bona refè que el vaig tenir: que mai més pugui
estirar les cames si no és veritat.

-O Tom! No digueu mentida: sentiu? Això no fa sinó empitjorar les
coses cent vegades.

-No és pas mentida, tieta: és la veritat. Volia fer per manera que
no patíssiu: només vaig venir per a això.

-Daria tot el món per creure-ho: això serviria per a fer fonedissos
una pila pila de pecats, Tom. Gairebé n'estaria contenta, aleshores,
que haguéssiu fugit i obrat tan malament. Però això és una follia.
I, vejam per què no m'ho vau dir, infant?

-Perquè, veieu, tieta: quan us vau posar a parlar del funeral, vaig
començar d'omplir-me de la idea de la nostra vinguda i el nostre
amagament a l'església, i no podia, tanmateix, comportar
d'espatllar-ho. Així és que vaig posar-me l'escorça altra vegada a
la butxaca, i vaig fer muixoni.

-Quína escorça?

-L'escorça que havia escrit per fer-vos saber que havíem anat a fer
de pirates. Desitjaria, ara, que us haguéssiu despertat, quan us
vaig besar; ho desitjaria, en bona fe.

Les dures línies de la faç de la tia es relaxaren, i una sobtada
tendresa albejà en sos ulls.

-_Em besàreu_, Tom?

-Sí, que ho vaig fer!

-Esteu segur que vau fer-ho, Tom?

-Sí, vaig fer-ho, tieta: ben recert!

-Per què em besàreu, Tom?

-Perquè us estimava tant, i féieu aquella gemegor, i jo en tenia
pena.

Les paraules tenien so de veritat. La vella senyora no pogué amagar
un tremolor de sa veu en dir:

-Beseu-me altra vegada, Tom! I, ala, aneu a l'escola, ara, i no em
feu més nosa.

Al moment que ell va ésser fora, ella corregué a un recambró i
tragué la ruïna d'un gec dins el qual Tom havia fet de pirata.
Després va aturar-se, tenint-lo a la mà, i es digué a si mateixa:

-No, no goso, pobre minyó! Em penso que ha mentit, en això... però
és una santa, santa mentida, pel consol que em donà. Espero que el
Senyor... sé que el Senyor el perdonarà, pel seu bon cor en dir-la.
Però no vull esbrinar si és una mentida: no ho miraré.

Deixà de banda el gec, i romangué per allà a la vora, pensívola, un
minut. Dues vegades estengué la mà per pendre de bell nou la peça, i
dues vegades es contingué. S'arriscà una vegada més, i aleshores es
fortificà amb aquest pensament:

-És una mentida de bon ésser... és una mentida de bon ésser... No
permetré que em sàpiga greu.- Així, doncs, cercà la butxaca del gec.
Un moment després llegia el tros d'escorça de Tom entre un doll de
llàgrimes i dient:

-Ara podria perdonar al noi, baldament hagués comès un milió de
pecats!




CAPÍTOL XXI

Hi havia hagut quelcom, en l'estil de la tia Polly quan besà Tom,
que dissipà sos atuïments i el féu altra vegada àgil de cor i feliç.
Anà cap a l'escola, i tingué la sort de topar Becky Thatcher al cap
de Meadow Land. Ell sempre es captenia com el cor li deia. Sense un
instant de vacil·lació, corregué envers ella i digué:

-He obrat molt roïnament, avui, Becky, i em sap greu. Mai més, mai
més no tornaré a ésser d'aquella manera, mentre visqui. Tornem a
ésser amics, si us plau. No voleu?

La noia es deturà i el mirà a la cara, menyspreadora.

-Agrairé que us reserveu per a vós mateix, senyor Tomàs Sawyer. Mai
més no us tornaré a parlar.

Redreçà el cap i seguí la seva via. Tom romangué tan atarantat, que
no tingué presència d'esperit ni per a dir: -Quí se'n tira cap pedra
al fetge, senyoreta Lluïda?- fins que el temps escaient per a dir-ho
fou passat. Així, doncs, va callar. Però estava bellament irat,
tanmateix. Anava d'allò més abaltit pel camp de l'escola, tot
desitjant que ella fos un noi, i imaginant còm l'hauria pataquejada
si ho hagués estat. Al cap de poc l'escometé i digué, en passar, un
mot garfidor. Ella n'udolà un altre per resposta, i la irada ruptura
fou completa. Sembla a Becky, en son abrandat ressentiment, que amb
prou feines podia esperar que l'escola s'obrís: tan impacient estava
de veure Tom fuetejat pel llibre de lectura malmès. Si havia tingut
alguna morosa noció de desemmascarar Alfred Temple, l'ofensiva de
Tom la hi havia treta del cap, absolutament.

Pobra noia! Poc sabia que de pressa s'anava acostant a un
trencacolls ella mateixa. El mestre, el senyor Dobbins, havia
arribat a la tardor de la vida amb una ambició insatisfeta. El més
afalagat de sos desigs era ésser doctor, però la pobresa havia
decretat que no passaria de mestre d'escola rural. Cada dia treia un
llibre misteriós del seu pupitre, i s'hi corfonia totes les estones
que les classes no cantaven les lliçons. Servava el llibre amb pany
i clau. No hi havia bergantell a l'escola que no es morís de ganes
de dar-hi una llambregada; però no n'hi havia avinentesa. Cada noi i
cada noia tenien una teoria sobre la natura d'aquell llibre; però no
hi havia dues teories iguals, i no hi havia manera d'establir els
fets del procés. I vet aquí que, quan Becky passava vora el pupitre,
veí de la porta, reparà que la clau era al pany! El moment era
preciós. Mirà a son voltant, veié que estava sola, i a l'instant
següent tenia el llibre a la mà. La coberta amb son títol
_Anatomia_, del Professor Daixonses, no era de cap esclariment per a
la seva intel·ligència; així és que començà a girar les pàgines. De
cop i volta arribà a una làmina bellament gravada i colorida: una
figura humana. En aquell moment una ombra caigué damunt la pàgina, i
Tom Sawyer passà la porta i donà un cop d'ull a la imatge. Becky
pegà aferrada al llibre per tancar-lo, i tingué la malaventura
d'esquinçar la pàgina il·lustrada fins a la meitat. Tirà el volum
dins el pupitre, donà un tomb a la clau, i trencà el plor, de tan
avergonyida i vexada:

-Tom Sawyer, ja no podeu ésser més roí! Lliscar damunt una persona i
espiar el que ella mira!

-Còm podia saber que miréssiu res?

-Vergonya us en hauríeu de donar, Tom Sawyer! Ara ho anireu a
espiar; i (ai, pobra de mi!... ai, pobra de mi!) seré fuetejada, i
mai no m'havien fuetejat, a l'escola!

Després donà un cop en terra amb el peuet, i digué:

-Sigueu tan roïnot, si això us fa plaer! Jo sé una cosa que ha de
passar. Espereu, i veureu. Oiós, oiós, oiós!- I es precipità enfora
del casal amb una nova explosió de sentiment.

Tom romangué en silenci, bastant aturdit per aquest acarnissament.
Tot seguit es digué:

-Quína curiosa mena de poca solta és, una noia! Mai no l'han
apallissada, a escola!... Malvinatge! i què és, una pallissa! És ben
bé de noia, això: tenen la pell prima i el cor de pollet. Bé, és
clar que no n'hi diré res al vell Dobbins d'aquesta ximpleta, perquè
hi ha altres maneres de fer-la anar llatina que no són d'aquesta
roïnesa; però què se'n treu? El vell Dobbins preguntarà qui ha
esquinçat el seu llibre. Ningú no contestarà. Aleshores farà allò de
sempre: Demanar primer a un i després a l'altre; i quan arribi a la
noia que ho ha fet, ho coneixerà, baldament ella no digui res. Les
cares de les noies sempre les traeixen: no tenen gens de barra. I li
ventaran pallissa. Bé, és un pas ben estret per Becky Thatcher,
perquè no té sortida per cap banda.

Tom rumià la cosa una estona més, i en acabat afegí:

-Molt bé, tanmateix: a ella li plauria de veure'm en un trencacoll
així: doncs, que sirgui ella!

Tom s'ajuntà a la munió dels alumnes que feien aldarull a la part de
fora. Al cap de pocs moments arribà el mestre, i l'escola va
engolir-los. Tom no experimentava cap interès potent per sos
estudis. Cada vegada que dava un cop d'ull pel costat de les noies,
la cara de Becky el contorbava. Ben debatudes totes les coses, ell
no volia apiadar-se'n, i, tanmateix, no pogué aconseguir altra cosa
sinó romandre en blanc. No pogué fer-se'n una gaubança realment
digna de aquest nom. Al cap de poc, hom arribà al descobriment del
llibre de lectura, i el magí de Tom restà absolutament ocupat de sos
propis afers per una estona. Becky es redreçà damunt la letargia del
seu infortuni, i mostrà bell interès en el procediment penal. No
esperava que Tom pogués eixir-se de son mal de cap negant d'haver
escampat la tinta damunt el llibre; i ho encertava. La negativa,
aparentment, no féu sinó empitjorar la cosa, pel que feia a Tom.
Becky suposava que en fóra contenta d'això, i feia per manera de
creure que n'era contenta; però trobà que no n'estava segura. En
arribar la part agra del desenllaç, tingué un impuls d'aixecar-se i
desemmascarar Alfred Temple; però féu un esforç i s'obligà a
romandre quieta, perquè ella es deia, cor endins: -Ell dirà que jo
he esquinçat la làmina, ben segur. No diré una paraula, ni que fos
per salvar-li la vida!

Tom va ésser fuetejat i tornà a son seient, no ben bé cortrencat,
perquè se li acudí que era possible que ell, sense adonar-se'n,
hagués capgirat la tinta damunt el llibre de lectura, en algun tomb
d'avalot: ho havia negat per servar les formes i perquè era costum,
i s'havia aferrat a la negativa per principi.

Passà una hora sencera: el mestre seia pesant figues en la seva
cadira reial; tot l'aire s'ensopia amb la bonior dels estudis. Al
cap d'una estoneta el senyor Dobbins es redreçà, badallà, i després
obrí el seu pupitre i abastà el seu llibre; però no semblava estar
ben determinat a pendre'l o deixar-lo. La major part dels alumnes
miraren en l'aire llangorosament; però entre ells n'hi havia dos que
sotjaven els moviments del mestre, clavant-hi els ulls. El senyor
Dobbins fullejà el llibre distretament per una estona, i després
l'aixecà i s'aconductà en la seva cadira per llegir.

Tom pegà una mirada a Becky. Una vegada havia vist un conill
percaçat i desemparat, amb una escopeta arran de son cap, que mirava
com ella ho feia, ara. Tot seguit oblidà la seva batussa amb ella.
Calia fer quelcom, de pressa! com un llampec! Però la mateixa
imminència de la necessitat paralitzava la seva inventiva. Bé! Tenia
una inspiració! Correria i arrabassaria el llibre, passaria la porta
d'un salt, i cames ajudeu-me! Però la seva resolució vacil·là per un
breu instant, i l'avinentesa fou perduda: el mestre havia obert el
volum. Si li hagués tornat, a Tom, la perduda avinentesa! Ja era
massa tard; no hi havia salvació per a Becky, ara, va dir-se. Al cap
d'un instant el mestre confrontava l'escola. Tots els ulls
s'acalaren davant la seva mirada; en ella hi havia quelcom que fins
i tot a l'innocent trasbalsava de por. Hi va haver un silenci,
durant el qual hom hauria pogut comptar fins a deu: el mestre
amuntegava la seva ira. Després parlà:

-Qui ha esquinçat aquest llibre?

Ni un so: hom hauria sentit caure una agulla.

El silenci continuà: el mestre cercava en aquesta i aquella cara
senyals de culpabilitat.

-Benjamí Rogers: heu esquinçat aquest llibre?

Una negativa. Una altra pausa.

-Josep Harper: i vós?

Altra negativa. La inquietud de Tom es tornà més i més intensa sota
la lenta tortura d'aquests procediments. El mestre donà una ullada a
les files dels minyons, reflexionà una mica, i es girà a les noies:

-Amy Lawrence?

Una sacsejada de cap.

-Gràcia Miller?

El mateix senyal.

-Susan Harper: ho heu fet vós, això?

Altra negativa. La noia següent era Becky Thatcher. Tom tremolava de
cap a peus, de l'excitació, i comprenent el desastre inevitable.

-Rebeca Thatcher...- (Tom donà una llambregada a son rostre: era
blanc de terror.) -Heu esquinçat... No, mireu-me la cara.- (Les mans
d'ella se aixecaren en una invocació.) -Heu esquinçat aquest llibre?

Un pensament es precipità com el llamp a través del cervell de Tom.
Saltà damunt sos peus i cridà:

-_Jo_ ho he fet!

Tota l'escola mirà bocabadada, confosa, aquesta increïble follia.
Tom romangué aturat un moment per aplegar les seves facultats
disperses; i quan avançà per adreçar-se al càstig, la sorpresa, la
gratitud, l'adoració que feren resplendir al seu damunt els ulls de
la pobre Becky, semblaven paga abastament per cent fueteigs.
Inspirat per la magnificència del seu acte, rebé sense un esgarip el
fueteig més implacable que mai hagués administrat el senyor Dobbins
i aiximateix rebé amb indiferència l'afegida crueltat d'una orde de
romandre dues hores, després que l'escola fos aviada; perquè prou
sabia qui havia d'esperar-se a fora fins que son captiveri fos
acabat, sense comptar la tediosa estona com a temps perdut.

Tom va colgar-se entre els llençols aquella nit, projectant una
venjança contra Alfred Temple; perquè, avergonyida i penedida, Becky
li havia fet una narració completa, sense oblidar la seva pròpia
traidoria. Però fins i tot el daler de venjança hagué de cedir aviat
a pensaments més gustosos, i a la fi va adormir-se amb les darreres
paraules de Becky, somniosament penjades de la seva orella:

-Tom! Còm heu pogut ésser tan noble!




CAPÍTOL XXII

S'acostaven les vacances. El mestre d'escola, sever en tota ocasió,
esdevingué més sever i més exigent que mai, perquè volia que
l'escola es lluís el dia dels exàmens. El seu regle i la seva fèrula
ja estaven poques vegades en vaga: almenys entre els alumnes menors.
Només els nois més grans, i les senyoretes de divuit i de vint,
s'escapaven del fuet. Els fueteigs del senyor Dobbins eren d'alló
més vigorosos, altrament; perquè, encara que son cap, sota la
perruca, era perfectament calb i resplendent, acabava d'arribar a la
mitja edat, i no hi havia indici de feblesa en son sistema muscular.
A mesura que el gran dia s'atansava, tota la tirania que hi havia
dins ell comparegué a la superfície: semblava trobar un plaer
venjatiu a castigar les menors negligències. La conseqüència era que
els nois més petits despenien llurs dies en la terror i el
sofriment, i llurs nits en maquinar revenges. No deixaven de banda
oportunitat de fer entremaliadures al mestre. Però ell els passava
al davant cada vegada. La retribució que seguia a cada èxit venjatiu
era tan vasta i majestuosa, que els minyons sempre es retiraven del
camp greument derrotats. A la fi conspiraren tots junts i se'ls
acudí un pla que prometia una victòria enlluernadora. Hi
juramentaren el noi del pinta-rètols: li digueren el projecte i li
demanaren son ajut. I ell tenia les seves raons per regalar-se'n,
perquè el mestre estava a dispesa a casa del seu pare i havia donat
al minyó amples motius d'odiar-lo. La muller del mestre faria una
eixida al camp, d'aquí a pocs dies, i el pla no trobaria cap
destorb. El mestre solia preparar-se per a es grans ocasions
traguejant de valent, i el noi del pinta-rètols digué que quan el
mestre tites, el dia abans dels exàmens, hagués arribat a l'estat
escaient, ell «endegaria la cosa» mentre el senyor Dobbins
dormisquegés a la seva cadira: després el despertaria en el temps
oportú, per apretar a córrer cap a l'escola.

Quan els temps hagueren arribat a llur plenitud, la interessant
avinentesa es produí. A les vuit del vespre l'escola era
brillantment il·luminada i agençada amb garlandes i fistons de
fullatge i de flors. El mestre seia entronitzat en sa gran cadira,
damunt una tarima, amb la pissarra al darrera. Semblava bastant
endolcit. Tres files de bancs a cada banda i sis bancs al seu davant
eren ocupats pels dignataris del poblet i els parents dels alumnes.
A la seva esquerra, més enllà de les files de ciutadans, hi havia
una esbarjosa tarima temporal on seien els alumnes que havien de
pendre part en els exercicis del vespre: files de menuts, rentats i
abillats fins a un grau intolerable de malestar; files de
minyonassos desmanegats; nevades files de noies i senyoretes
vestides de llinó i de mussolina, i egrègiament conscients de llurs
braços nus, dels antics joiells de llurs àvies, de llurs cintetes
rosades i blaves, i les flors de llur cabell. Tota la resta de la
casa era plena d'alumnes que no prenien part a l'acte.

Els exercicis començaren. Un noi molt petit s'aixecà, i va dir tot
esparverat: -«Amb prou feines podríeu esperar que un nen de la meva
edat parlés en públic damunt la plataforma, etc.»;- acompanyant-se
amb els gestos penosament exactes i espasmòdics que una màquina
podria haver usat, suposant que la màquina hagués estat una mica
desballestada. Però ell se'n va sortir sense entrebancs, encara que
cruelment espaordit, i rebé un bell tomb d'aplaudiments, quan féu la
seva reverència manufacturada, i es retirà.

Una noieta de cara tota vergonyosa barbotejà: -«Mary tenia una
ovelleta, etc.»- Féu una cortesia que trencava el cor, rebé la seva
recompensa d'aplaudiments, i s'assegué tota enrojolada i feliç.

Tom Sawyer avançà amb confiança arrogant: anà enfilant-se per
l'inestroncable i indestructible parlament. -«Deu-me la llibertat o
deu-me la mort»- amb bella fúria i frenètica gesticulació, i
s'interrompé a la meitat. Una tètrica basarda s'apoderà d'ell, ses
cames tremolaren, i estigué a punt d'ofegar-se. Comptava, certament,
amb la simpatia palesa de l'auditori, però també amb el silenci de
l'auditori, que era encara pitjor que no la seva simpatia. El mestre
arrufà el nas, i això completà el desastre. Tom lluità una estona, i
després es retirà, enterament derrotat. Hi hagué un feble propòsit
d'aplaudiment, però morí totduna. Seguiren un parell de masegats
poemes i altres perles declamatòries. Després hi hagué exercicis de
lectura i un torneig de confegiment. La magra classe de llatí recità
amb honor. Arribà la flor del vespre: les _composicions_ originals
de les senyoretes. Cadascuna, per torn, avançà fins al caire de la
plataforma, escurà la gorja, enlairà son manuscrit (lligat amb una
cinta exquisida), i es posà a llegir, fixant-se per peces menudes en
l'expressió i la puntuació. Els temes foren els mateixos ja escatits
en semblants avinenteses, abans que per elles per llurs mares, llurs
àvies, i segurament per tota llur ascendència de línia femenina fins
a les Creuades. _L'Amistat_ n'era un; _Memòries d'altres dies, La
Religió en la Història, País de somnis, Els aventatges de la
cultura, Formes de Govern polític comparades i contrastades,
Melangia, Amor filial, Dalers del cor_, etc., etc.

Tret preponderant d'aquestes composicions era una malenconia atesa i
afalagada; n'era un altre el doll opulent i malversador de _bell
llenguatge_; n'era un altre una tendència a encabir a les orelles
paraules i frases especialment preades, fins que esdevenien gastades
del tot; i una peculiaritat que les caracteritzava i les malmetia
assenyaladament era l'inveterat i intolerable sermó, que remenava la
cua estropellada a la fi de totes i cada una d'elles. Fos quin fos
el tema, hom havia fet un esforç espremedor del cervell per
recargolar-lo d'una o altra manera que un esperit moral i religiós
pogués contemplar amb edificació. La palesa insinceritat d'aquests
sermons no bastava per a assolir que la moda en fos bandejada de les
escoles, i no basta avui en dia: potser mai no bastarà mentre el món
sigui món. No hi ha escola en el nostre país on les joves
damisel·les no es sentin obligades a cloure llurs composicions amb
un sermó; i reparareu que el sermó de la noia més frívola i menys
religiosa de l'escola és sempre el més llarg i el més implacablement
piadós. Però prou d'aquesta cançó: la veritat casolana és indigesta.
Tornem als _examens_. La primera composició llegida fou una que duia
per títol _És, doncs, això la Vida?_ Potser el lector podrà
suportar-ne un extracte.

«En les ordinàries vies de l'existència, amb quínes delectables
emocions no mira l'ànima jovenívola cap endavant, envers
l'anticipada escena d'alguna festa! La imaginació treballa dibuixant
imatges rosades de gaubança. En la seva fantasia, la voluptuosa
adoradora de la moda es veu entre la multitud festívola, contemplada
de tots els contempladors. La seva graciosa figura, agençada amb un
vestit de neu, giravolta entre els laberints de la joiosa dansa; sos
ulls són els més resplendents, ses passes les més lleugeres en la
gaia assemblea. Amb tals delitoses fantasies el temps llisca de
pressa, i arriba l'hora benvinguda de la seva entrada en el món
elisià, que li ha inspirat somnis tan fulgurants. Còm sembla màgica
tota cosa en front de son esguard meravellat! Cada nova escena
l'encisa més que la darrera. Però al cap d'una estona descobreix que
sota aquestes belles exterioritats tot és vanitat: l'adulació que
havia embadalit la seva ànima, ara grinyola asprament a la seva
oïda; i amb la salut malmesa i el cor amargat, gira l'espatlla, amb
la convicció que els plaers de la terra no poden satisfer els anhels
de l'esperit!»

I així successivament, i així sempre. De tant en tant hi havia una
bonior de plaer durant la lectura, acompanyada de murmurades
exclamacions de «Què bonic!», «Què eloqüent!», «Quína veritat!»,
etc.; i, després que la cosa hagué acabat amb un sermó especialment
aflictiu, l'aplaudiment fou entusiasta.

Després s'aixecà una noia prima i melangiosa, la faç de la qual
tenia la interessant pal·lidesa que causen les píndoles i la
indigestió, i llegí un _Poema_. Amb dues estrofes n'hi haurà prou:

L'ADÉU D'UNA DONZELLA DEL MISSURI A L'ALABAMA

«Adéu, mon Alabama! O mon amor pregon!
Però per una estona et tinc d'abandonar.
Tristes idees, tristes, sento en el cor niar;
memòries arborades s'acoblen en mon front.
Que jo per tes boscúries aní, totes florides;
vora el Tallapoosa vaig córrer, llegir vaig;
he oït del Talassee les ones enfurides,
i el flanc del bell Coosa he vist de l'alba al raig.

I de mon cor oprès no m'haig d'avergonyir
ni de girar la cara, i els ulls, regalimant.
No és pas de terra estranya que els passos meus se'n van.
No és als estranys que dono avui el meu sospir.
Jo vaig trobar-hi casa i l'alegror que hi lluu
en eix Estat que deixo enrera, amb plor desfet.
Freds han de ser mos ulls, mon cor, la meva _téte_,
per tal com, Alabama, s'apartaran de tu!»

N'hi havia pocs que sabessin què significava _téte_, però el poema
va plaure, tanmateix.

Després aparegué una senyoreta bruna, d'ulls negres i de cabell
negre, que romangué muda per un moment sensacional, assumí una
expressió tràgica, i començà de llegir, en to acompassat:

UNA VISIÓ

«Ombrívola i tempestuosa era la nit. Al volt de la peanya de Déu, en
les altures, no tremolejava ni un sol estel, sinó que, les pregones
detonacions del tro feixuc, constantment vibraven a l'oïda, mentre
el llampec terrorífic s'abandonava a una orgia furiosa a través de
les cambres ennuvolades del cel, semblant menyspreuar el poder
exercit sobre ses terrors per l'il·lustre Franklin! Fins i tot els
vents estrepitosos eixiren unànimement de llurs místics habitatges,
i bufaren iradament per aquells entorns com per posar de relleu amb
llur ajut la desolació d'aquella escena. En aquella avinentesa, tan
ombrívola, tan paorosa, la meva ànima sospirava per l'auxili humà;
però, en lloc d'això,

ma volguda amiga i ma consellera,
ma aconhortadora i ma dolça guia,
mon goig en la pena (i en la meva joia,
ma segona joia), vora meu venia.

»Ella avançà com un d'aquests éssers resplendents pintats a les vies
solelloses de l'Edèn de la imaginació per les ànimes joves i
romàntiques: reina de bellesa, agençada només per la seva pròpia
bellesa transcendent. Tan blana era la seva passa, que no arribava a
fer cap so; i si no hagués estat pel màgic estremiment que produïa
el seu benigne contacte, hauria passat desapercebuda i mai
recercada, com altres belleses plenes de modèstia. Una estranya
tristesa reposava en sos trets, com a llàgrimes glaçades damunt
l'abillament del desembre, i ella assenyalava els elements que
lluitaven, per enfora, i em comandava de contemplar els dos éssers
que mostrava».

Aquest pesombre ocupava unes deu pàgines de manuscrit, i acabava amb
un sermó tan destructor de tota esperança per als no-presbiterians,
que guanyà el primer premi. Aquesta composició fou judicada el més
bell esforç del vespre. El batlle del poblet, en remetre el premi a
l'autora, féu un discurs abrandat, en el qual digué que era de molt
la cosa «més eloqüent que mai hagués sentit, i que el mateix Daniel
Webster hauria pogut enorgullir-se'n».

Cal advertir, tot passant, que el nombre de composicions a les quals
la paraula _bell_ era constantment afalagada, i l'experiència humana
al·ludida en qualitat de _pàgina de la vida_, passava de l'usual
tant per cent.

En acabat, el mestre, endolcit gairebé fins al caire de la bondat,
retirà la seva cadira, girà l'esquena a l'auditori, i començà a
dibuixar un mapa d'Amèrica a la pissarra perquè hi fes exercici la
classe de Geografia. Però la seva mà vacil·lant va sortir-se'n
malauradament, i una sofocada rialleta brunzí en l'auditori. Ell
sabia per què, i es posà a esmenar-ho. Esborrà línies i les tornà a
fer; però no féu sinó tòrcer-les més que mai, i la rialleta es féu
més pronunciada. Fixà tota la seva atenció en la seva tasca,
aleshores, com si estigués determinat a no deixar-se abatre per
l'alegria. Sentí que tots els ulls es clavaven en ell: s'imaginà que
reeixia; i, amb tot, la rialleta continuà, i àdhuc creixia,
palesament. I no li mancava raó. Dalt de l'aula hi havia una golfa,
perforada amb un espiell damunt son cap. A través de l'espiell anà
baixant un gat, lligat, al volt de les anques, amb un cordill. El
gat tenia un parrac fermat damunt son cap i barres perquè no miolés.
Mentre davallava a pleret, s'encorbava cap amunt i garfia el
cordill, i es gronxava cap avall i garfia l'aire intangible. La
rialleta anà pujant i pujant de to: el gat es trobava a sis polsades
de la testa del mestre obsessionat. Tot baixant, una mica més avall,
arrabassà la seva perruca amb urpes desesperades, s'hi aferrà, i fou
estirat cap a la golfa, en un instant, amb el trofeu encara en son
poder! I còm irradià la llum, eixint de la testa calba del mestre!
Perquè el noi del pinta-rètols l'havia _daurada!_

Això interrompé la reunió. Els minyons estaven venjats. Les vacances
havien arribat.




NOTA.-Les preteses composicions citades més amunt. són tretes sense
alteració d'un volum titulat _Prosa i poesia_, per una «Dama
Occidental», però són fetes exactament i precisament segons el model
escola-de-noies, i, per tant, resulten molt més felices que no pas
simples imitacions.




CAPÍTOL XXIII

Tom s'uní a la nova orde d'Infants de la Temperança, atret pel
caràcter ostentós de llurs insígnies. Prometé abstenir-se de fumar,
de mastegar tabac, i de tota profanitat, mentre en fos membre.
Aleshores descobrí una cosa nova, és a dir, que el prometre de no
fer una cosa és la més segura via que hi hagi al món perquè un hom
desitgi de fer-la. Tom es sentí ben d'hora torturat pel desig de
beure i de renegar. El desig esdevingué tan intens, que solament
l'esperança d'exhibir-se amb el seu cinyell vermell l'aturà de
retirar-se de l'orde. El quatre de juliol s'acostava, però aviat
deixà de recórrer-hi amb el pensament (deixà de pensar-hi abans que
hagués usat per quaranta vuit hores les seves cadenes), i fixà les
seves esperances en el vell jutge de pau Frazer, que es trobava
aparentment en son llit de mort i tindria uns grans funerals
públics, ja que fou tan enlairat funcionari. Per espai de tres dies
Tom es mostrà preocupat en gran manera de l'estat del jutge i àvid
de notícies seves. En certs moments ses esperances prosperaren:
prosperaren tant, que n'hi havia per arriscar-se a treure les
insígnies i practicar-se al mirall. Però el jutge tenia una manera
de fluctuar verament descoratjadora. A la fi es decidí per la
milloria, i després per la convalescència. Tom n'estava fastiguejat,
i experimentava la sensació de sofrir-ne perjudici. Remeté la seva
dimissió immediatament; i aquella nit el jutge sofrí una recaiguda i
finà. Tom resolgué que mai més no es tornaria a refiar d'un home
així. Els funerals foren bella cosa. Els Infants de la Temperança
maniobraren en un estil calculat per corsecar l'ex-membre d'enveja.

Tom era altra vegada un noi lliure, tanmateix; i això era alguna
cosa. Podria beure i jurar, ara; però trobà, amb sorpresa seva, que
no en tenia ganes. El simple detall de poder-ho fer se'n dugué el
desig, i l'encant de la cosa.

Tom s'estranyà, ben aviat, de veure que les seves cobejades vacances
començaven de pesar-li una mica feixugament.

Intentà un diari, però no passà res per espai de tres dies: així és
que ho deixà córrer.

La primera de totes les companyies de _minstrels_ (1) negres arribà
al poblet, i féu sensació. Tom i Joe Harper organitzaren una partida
de còmics, i foren feliços dos dies.

Fins i tot el Gloriós Quatre fou, en cert sentit, una fallida,
perquè plogué de valent: no hi hagué, doncs, comitiva, i l'home més
gran del món (segons Tom suposava), el senyor Benton, un autèntic
senador dels Estats Units, resultà una aclaparadora decepció, perquè
no tenia vint-i-cinc peus d'altura, ni els mils.

Vingué un circ. Els minyons jugaren a circ els tres dies següents,
en tendes fetes d'estores (essent l'entrada de tres agulles per als
minyons i dues per a les noies); i en acabat hom abandonà les
performances del circ.

Vingueren un frenòleg i un hipnotizador; i se'n tornaren, i deixaren
el poblet més ensopit i més trist que mai.

Hi hagué algunes forades de nois i noies; però eren tan escasses i
delitoses, que només aconseguien que els buids dolorosos d'entremig
dolguessin més.

Becky Thatcher se n'havia anat a la seva casa de Constantinoble, a
romandre amb sos pares durant les vacances: així és que la vida no
mostrava per enlloc un caire brillant.

El paorós secret de l'assassinat era una malaltia crònica. Era un
veritable càncer per la seva permanència i pel mal que feia.

Després vingué el xarampió.

Durant dues llargues setmanes Tom jagué presoner, mort al món i a
sos esdeveniments. Estava molt malalt: res no l'interessava. Quan
pogué, a la fi, llevar-se, i avençà dèbilment poble avall, una
trasmudança melangiosa s'havia produït en tota cosa i en tota
criatura. Hi havia hagut una _revifalla_ (2), i tothom s'havia
tornat religiós, no solament els adultes, sinó fins i tot els
minyons, i les noies. Tom donà una volta esperant, contra tota
esperança, de trobar una benaurada cara pecadora; però a tot arreu
l'amargava la decepció. Trobà Joe Harper estudiant un Nou Testament,
i retirà tristament la faç d'aquest espectacle mortificador. Cercà
Ben Rogers, i el trobà visitant els pobres amb una canastrella amb
fascicles de propaganda. Percaçà Jim Hollis, el qual cridà la seva
atenció envers la benedicció preadíssima de son darrer xarampió, que
era un advertiment. Cada noi que topava afegia un nou pes a la seva
depressió. I quan, desesperat, corregué finalment a refugiar-se en
el sí de Huckleberry Finn, i hi fou rebut amb una cita de les
Escriptures, es ficà a casa i al llit, dant-se compte que només ell
en tota la ciutat estava perdut per a sempre, per a sempre més.

I aquella nit hi hagué una tempesta terrorífica, amb xàfec, paorós
enrenou de trons i enlluernadores vetes de llampecs. Cobrí son cap
amb els llençols i esperà amb una horrible espectació el seu destí,
perquè no tenia l'ombra d'un dubte que tot aquell daltabaix anava
per a ell. Cregué que havia carregat la clemència dels poders
celestials amb un feix que ultrapassava el seu marge de tolerància,
i que aquelles n'eren les resultes. Li hauria semblat un excés de
pompa i de municions de matar una xinxa amb una bateria de canons;
però no trobava res d'incongruent en esmerçar una tamborinada com
aquella per sacsejar l'herba sota un insecte com ell.

Al cap de poc la tempesta s'exhaurí, i finà sense haver complert el
seu objecte. El primer impuls del minyó fou de mostrar-se agraït i
reformar-se. El seu segon impuls fou d'esperar; perquè potser no hi
hauria més tempestes.

Al dia següent els metges tornaren. Tom havia recaigut. Les tres
setmanes que aquesta vegada passà de cara al cel, li semblaren un
segle. Quan, al capdavall, pogué eixir, amb prou feines agraïa
l'haver-se salvat, tot recordant quant soliu restava, mancat de
companyons i abandonat. Baixà tot distret el carrer, i trobà Jim
Hollis fent de jutge en un jovenívol tribunal que sentenciava a un
gat, per assassí, en presència de la seva víctima, un ocell. Trobà
Joe Harper i Huck Finn que pujaven per un carreró tot menjant-se un
meló robat. Pobres minyons! Ells, igual que Tom, havien sofert una
recaiguda!




(1) Músics i còmics, populars als Estats Units, que estrafan
melodies, facècies i figures de negres, generalment pintats de
negre.

(2) Espècie de missions.




CAPÍTOL XXIV

A la fi, l'ensopida atmòsfera fou remoguda, i ben vigorosament. La
causa per assassinat comparegué al tribunal.

Tot seguit esdevingué el tema de totes les converses del poblet. Tom
no pogué alliberar-se'n. Cada referència a l'assassinat li
esgarrifava el cor, perquè la seva consciéncia contorbada i les
seves temences gairebé el persuadien que aquelles observacions eren
dites al seu devora com a provatures. No sabia còm era que ell
hagués pogut infondre sospites de saber cap cosa de l'assassinat,
però tanmateix no podia romandre tranquil en mig d'aquell parloteig.
Sentia calfreds contínuament. S'endugué Huck a una banda solitària
per tenir-li una conversa. Li seria d'algun alleujament el descloure
la boca una estoneta, el partir-se la càrrega de l'infortuni amb un
altre malaurat. A més, necessitava assegurar-se que Huck havia romàs
discret:

-Huck: n'heu parlat a ningú, d'allò?

-De què?

-Ja ho sabeu, de què.

-Oh! Natural que no.

-Ni una paraula?

-Ni una paraula tota sola: així Déu me valgui. Per què ho demaneu?

-Oh! En tenia por.

-Ves, Tom Sawyer: poc viuríem dos dies si la cosa fos esbrinada.
Massa ho sabeu això.

Tom es sentí més reconfortat. Després d'una pausa:

-Huck, ningú podria fer-vos parlar: oi que no?

-Fer-me parlar? Ves, si em passés pel cap que aquell dimoni de
mestís m'ofegués, aleshores podríeu fer-me parlar. No hi ha altra
manera.

-Bé, tot marxa, doncs. Em penso que no hi ha perill, mentre no ens
llevem el cadenat de la boca. Però, jurem-ho altra vegada,
tanmateix. És més segur.

-Ja hi firmo.

Així, doncs, juraren de bell nou, amb paoroses solemnitats.

-De què garlen, Huck? He sentit que en deien qui-sap-les coses.

-Garlar? Bé, tot és Muff Potter per aquí i Muff Potter per allí. Em
fa suar, sense repòs: així és que de vegades he d'amagar-me.

-És la mateixa història dels que em volten. Em penso que està
perdut. No us fa pena per ell, de vegades?

-Gairebé sempre, gairebé sempre. És un home tot mesquinot, però que
mai ha fet res per fer mal a ningú. No el veureu sinó pescar una
mica per haver diners i embriagar-se, i fa el tabalot en gran
manera; però, Senyor, això tots ho fem: si més no, la major part,
àdhuc predicadors i gent per l'estil. Però té coses de bona jeia:
una vegada em donà mig peix, quan no en tenia prou per a dos; i una
pila de vegades em va fer costat quan les coses m'anaven de mal
borràs.

-Oh! I a mi va adobar-me estels, Huck, i va posar-me hams a la
canya. M'agradaria que l'en poguéssim treure, d'allí.

-Ui! Poc en trauríem, Tom! I a més, no li fora cap bé:
l'engarjolarien altra vegada.

-Sí, és clar, que ho farien. Però m'enquimera de sentir-los quan el
malmenen com si fos un mal esperit, no havent fet res: vet aquí.

-A mí també, Tom, mala negada! Els sento dir que és el facinerós que
té més posat de sanguinari en tota la contrada, i que s'estranyen
que no l'haguessin penjat abans.

-Sí, així parlen de dia i de nit. Jo els he sentit dir que si el
deixessin anar el linxarien.

-I ho farien, talment.

Els minyons conversaren bella estona, però això els donà poc
reconfort. En venir l'hora baixa es trobaren rondant pel veïnatge de
la presoneta isolada, potser amb una indefinida esperança que
s'esdevindria quelcom que remogués llurs dificultats. Però res no
esdevingué: semblava que no hi hagués àngels ni fades que
s'interessessin per aquell captiu sense ventura.

Els minyons feren allò que havien fet ben sovint altres vegades:
anaren a la reixa de la cel·la, i donaren a Potter tabac i _mistos_.
Estava a la planta baixa i no hi havia guardes.

La seva gratitud per llurs presents, cada vegada els havia punyit la
consciència: aquesta vegada els punyí més endins que mai. Es
sentiren covards i traïdors fins al darrer grau quan Potter digué:

-Heu estat força, força bons amb mí, vailets: força més que ningú
més del poble. I no me n'oblido, no. Tot sovint em dic a mi mateix,
dic: -«Jo solia adobar tots els estels i les coses dels minyons, i
mostrar-los on eren les bones bandes de pescar, i els era tan amic
com podia, i ara tots han oblidat el vell Muff en el seu trencacoll;
però Tom no, i Huck no: ells no l'han oblidat- dic, -i jo no els
oblido a ells!» Bé, minyons: he fet una mala, mala cosa. Estava pet
i amb el cervell trasbalsat, aleshores: aquesta és la única manera
que jo tinc de capir-ho; i ara el meu cos haurà de brandar per
aquesta cosa, i és just. Just; i és la millor cosa que pot passar,
també, em penso; o ho espero, tanmateix. Bé, no en parlem, no us
embriagueu mai, i així no vindreu mai per aquests topants. Poseu-vos
una mica més cap a ponent. Així, això és: és un reconfort de primera
el veure cares amigues quan un hom ha anat a raure en aquesta femta
de trencacolls; i no en vénen d'altres sinó les vostres. Bones cares
amigues, bones cares amigues! Enfileu-vos l'un damunt l'altre, i
deixeume-les tocar. Així, deu-me la mà: les vostres mans passaran
entremig de les barres, però les meves són massa grosses. Mans
petites i febles... però han ajudat qui-sap-lo a Muff Potter, i
l'ajudarien més si poguessin.

Tom féu via cap a casa tot desolat, i els seus somnis d'aquella nit
xarbotaren d'horrors. L'endemà i l'endemà passat rondà vora el
Tribunal, mogut per un impuls gairebé irresistible a entrar-hi, però
forçant-se per romandre a fora. A Huck li passava el mateix cas.
S'evitaven estudiadament l'un a l'altre. Tots dos vagarejaven a
distància, de tant en tant; però la mateixa sinistra fascinació els
feia tornar al cap de poca estona. Tom pegava llambregades quan els
badocs eixien calmosament de la cambra del Tribunal; però
invariablement sentía noves aflictives: les xarxes s'estrenyien, més
i més implacables, al volt del pobre Potter. A la fi del segon dia,
el parloteig del poble comentava com romania el testimoni de Joe
l'Indi ferm i inexpugnable, i no hi havia el menor dubte sobre quín
fora el veredicte del Jurat.

Tom romangué a fora fins a una hora ben tardana, i se n'anà al llit
atravessant la finestra. Son estat era d'una paorosa exaltació.
Passaren hores abans que acluqués els ulls. Tot el poble s'acorruà
cap a la cambra del Tribunal al matí següent, perquè aquell havia
d'ésser el gran dia. Ambdós sexes estaven gairebé igualment
representats en l'auditori atapeït. Després d'una llarga espera, el
Jurat entrà d'un rengle. Poc temps després, Potter, pàl·lid i
esmaperdut, temorenc i desemparat, fou introduït, fermat amb
cadenes, i l'assegueren allà on tots els esguards tafaners poguessin
veure'l. Situació no menys assenyalada era la de Joe l'Indi, estòlid
com sempre. Hi hagué una altra pausa, i després el jutge arribà, i
el xerif proclamà l'obertura del Tribunal. Seguiren els murmuris de
costum entre els curials, i l'arreplegament de papers. Aquests
detalls, i les dilacions que els acompanyaven, elaboraven una
atmòsfera preparatòria tan impressionant com fascinadora.

En acabat, hom cridà un testimoni, el qual declarà que havia trobat
Muff Potter rentant-se en el rierol, a primera hora, el dia que
l'assassinat fou descobert, i que immediatament es féu escàpol.
Després d'algunes preguntes, el curial de l'acusació digué:

-Adreceu-vos al testimoni.

El presoner aixecà sos ulls per un moment, però tornà a acalar-los
quan son curial digué:

-No tinc preguntes a fer.

El següent testimoni establí la troballa del ganivet vora el
cadàver. El curial de l'acusació digué:

-Adreceu-vos al testimoni.

-No tinc preguntes a fer- replicà l'advocat de Potter.

Un tercer testimoni jurà que havia vist tot sovint el ganivet en
possessió de Potter.

-Adreceu-vos al testimoni.

El curial de Potter declinà d'interrogar-lo.

Les cares de l'auditori començaren de traslluir el tedi. Volia el
curial tirar per la borda la vida de son client, sense cap esforç?

Cada detall de les perjudicadores circumstàncies esdevingudes al
cementiri, en aquell matí que tots els presents recordaven tan bé,
fou declarat per testimonis fefaents; però cap d'ells no fou
contraexaminat pel curial de Potter. La perplexitat i descontent de
l'auditori es manifestà en murmuris i determinà un reny del
Tribunal. El curial de l'acusació digué aleshores:

-Mitjançant el jurament d'uns ciutadans, la simple paraula dels
quals està damunt tota sospita, hem anat nuant aquest crim paorós,
sense deixar possibilitat de dubte quant al dissortat presoner que
hi ha a la barra. Ens dem per satisfets.

Al pobre Potter se li escapà un gemec, i es posà la cara entre les
mans, i gronxà son cos blanament d'ací d'allí, mentre regnava un
penós silenci dins la cambra. Molts d'homes es sentiren commoguts, i
la compassió de moltes dones es palesà en llàgrimes. El curial de la
defensa s'aixecà i digué:

-Vostre Honor: En les nostres observacions fetes a l'inici d'aquesta
causa, prefiguràrem el nostre propòsit de demostrar que el nostre
client realitzà aquesta feta paorosa trobant-se sota la influència
d'un orb, irresponsable deliri produït per la beguda. Hem canviat de
parer; la nostra defensa serà una altra.

I, adreçant-se al dependent: -Féu venir Tomàs Sawyer.

Un pasme intrigat es desvetllà en tota cara de l'auditori, sense
exceptuar la de Potter. Totes les mirades es clavaren amb
meravellada atenció en Tom quan ell s'aixecà i prengué son lloc a la
plataforma. El minyó semblava prou esverat, perquè tenia qui-sap-la
por. El jurament fou administrat.

-Tomàs Sawyer: on éreu, el 17 de juny, als volts de la mitja nit?

Tom donà una llambregada a la cara ferrenya de Joe l'Indi, i no
pogué moure la llengua. Semblava que l'auditori es contingués l'alè,
però les paraules refusaven de venir. Al cap d'una breu estona,
tanmateix, el minyó recobrà una mica de la seva força, i aconseguí
de posar-ne abastament en la seva veu perquè una part de l'auditori
sentís:

-Al cementiri!

-En veu una mica més alta, si us plau. No tingueu por. Ereu...

-Al cementiri.

Un somriure de menyspreu passà ràpidament per la cara de Joe l'Indi.

-Ereu gens a la vora de la tomba de Horse Williams?

-Sí, senyor.

-Parleu una mica més alt. A quína distància n'éreu?

-Tan a la vora com n'estic de vós.

-Estàveu amagat o no?

-Estava amagat.

-On?

-Darrera els oms que hi ha al caire de la tomba.

Joe l'Indi féu un moviment gairebé imperceptible.

-Hi havia algú, amb vós?

-Sí, senyor. Vaig anar-hi amb...

-Espereu, espereu un moment. No importa que digueu el nom del vostre
company. Ja el farem comparèixer a l'hora que pertoqui. Portàveu
alguna cosa?

Tom vacil·lava i semblava tot confós.

-Parleu, fill meu: deixeu de banda tota desconfiança. La veritat
sempre és respectable. Què portàveu?

-Només que un... un... gat mort.

Hi hagué una onada d'alegria, que el Tribunal reprimí.

-Mostrarem l'esquelet d'aquell gat. Ara, fill meu, digueu-nos tot el
que esdevingué: digueu-ho a la vostra manera, digueu-ho ben bé tot,
i no tingueu por.

Tom començà, vacil·lant a la primeria; però, a mesura que el tema
l'anava encalentint, ses paraules brollaven amb creixent facilitat.
Als pocs moments va aturar-se tot renou, fora de la seva veu. Tothom
el mirava de fit a fit; l'auditori, bocabadat i amb l'alè contingut,
estava suspès de les seves paraules, oblidant-se del temps que
passava, arrabassat per la tètrica fascinació de la història. La
tensió imposada a l'emoció continguda arribà a son apogeu quan el
minyó digue: -I, mentre el doctor brandava la post i Muff Potter
queia, Joe l'Indi saltà amb el ganivet i...

Crac! Ràpid com el llamp, el mestís saltà des de una finestra,
havent-se fet pas entre els que li estaven en front, i desaparegué!




CAPÍTOL XXV

Tom fou altra vegada un heroi resplendent, l'amanyagat dels vells,
l'enveja dels joves. Son nom arribà fins i tot a ésser estampat per
a sempre més, perquè el periòdic del poble el glorificà. Hi hagué
qui va creure que arribaria fins i tot a president, si s'escapava de
la forca.

Com sol passar, la gent voluble i sense seny va perdre els estreps a
favor de Muff Potter, i li féu tantes de festes com abans li havia
fet ultratges. Però aquesta mena de conducta fa honor al món: així,
doncs, no està bé de posar-hi titlles.

Els dies de Tom eren plens de gaubança i d'esclat, però les seves
nits eren tongades d'horror. Joe l'Indi li infestava tots els
somnis, i sempre amb la sentència de mort als ulls. Amb prou feines
cap temptació podia convèncer el minyó d'eixir al ras després que la
nit havia caigut. El pobre Huck es trobava en el mateix estat de
misèria i terror, perquè Tom havia contat tota la història al curial
la nit abans del gran dia de la causa, i Huck tenia una por cruel
que la seva participació en el negoci pogués traspuar encara,
baldament la fugida de Joe l'Indi li hagués estalviat el neguit de
declarar davant el Tribunal. El pobre minyó havia assolit que el
curial li prometés de servar el secret; però què en trauria? Ja que
la turmentada consciència de Tom havia pogut menar-lo a la casa del
curial, de nit, i arrencar una temuda història de llavis segellats
amb el jurament més llòbrec i formidable, la confiança de Huck en la
raça humana estava arran d'esvair-se. De dia, la gratitud de Muff
Potter feia a Tom content d'haver parlat; però de nit desitjava de
no haver desclòs els llavis. Unes vegades Tom temia que Joe l'Indi
no fos mai capturat; les altres temia que en fos. Estava segur que
mai no tornaria a alenar a plaer fins que aquell home fos mort i ell
n'hagués vist el cadàver.

Hom havia ofert recompenses, hom havia explorat la contrada; però
Joe l'Indi era introbable. Una de aquelles meravelles omniscients i
espaordidores, un detectiu, vingué de Sant Lluís, sotjà pels
voltants, mogué el cap, prengué el posat de savi, i aconseguí
aquella mena d'èxit astorador que els membres d'aquest ofici
generalment aconsegueixen. És a dir, _va trobar una pista_. Però és
impossible de penjar _una pista_ per assassinat: així és que,
després que aquest detectiu hagué fet el seu fet i tornat a casa,
Tom va sentir-se tan mal segur com estava abans.

Els dies cançoners anaven passant, i cada un deixava al seu darrera
el pes de l'aprehensió una mica alleujat.




CAPÍTOL XXVI

Hi ha una època, en tota vida de minyó ben construïda, en la qual li
ve un desig rabiós d'anar a qualsevol indret i desenterrar un tresor
amagat. A Tom li vingué el desig, un dia, de cop i volta. Sortí a la
recerca de Joe Harper, però no reeixí. Després anà al darrera de Ben
Rogers: havia anat a pescar. Tot seguit va topar amb Huck Finn el
Mà-roja. Huck seria escaient. Tom se l'endugué a un indret reservat,
i entaulà la matèria confidencialment. Huck hi vingué de grat. Huck
hi venia sempre de grat, a dar un cop de mà a qualsevol empresa que
oferís entreteniment i no requerís capital, perquè tenia una
enutjosa sobreabundància d'aquella mena de temps que _no_ és or.

-On cavarem?- digué Huck.

-Oh! Gairebé onsevulla.

-Còm s'entén? Hi ha coses amagades per tot arreu?

-No, és clar que no. N'hi ha en indrets especialíssims, Huck: de
vegades a les illes; de vegades en caixes podrides sota un cap de
branca d'un vell arbre mort, allà on l'ombra cau a la mitja nit;
però principalment sota terra, a les cases on surt por.

-Quí ho amaga?

-Ves, lladres: és clar. Quí us pensàveu? Superintendents d'escola
dominical?

-No ho sé. Si el tresor fos meu, jo no l'amagaria: vinga despendre'l
i divertir-me.

-Jo també; però els lladres ho fan així: sempre l'amaguen i el
deixen en aquell indret.

-I, després, que hi tornen?

-No: s'ho pensen, que hi tornaran; però generalment obliden les
marques, o bé moren. Sigui com sigui, el tresor resta allí una pila
de temps, i es rovella, i a la fi algú troba un paper vell i
esgrogueït que explica còm cal trobar les marques: un paper que per
desxifrar-lo s'hi passa gairebé una setmana, perquè gairebé tot són
senyals i jeroglífics.

-Jero... què?

-Jeroglífics: imatges i coses, sabeu?, que sembla que no vulguin dir
res.

-Que n'heu arreplegat algun, d'aquests papers, Tom?

-No.

-Bé, doncs còm trobareu les marques?

-Poc en necessito: sempre l'enterren sota una casa on surt por, o bé
una illa, o bé sota un arbre mort que té una branca allargassada.
Bé, farem provatures a l'illa de Jackson, i podrem tornar-hi algun
camí; i després hi ha la casa vella on surt por, amunt del rierol de
Still-House, i hi ha una pila d'arbres amb branques mortes: una mala
fi!

-I tots en tenen, a sota?

-I ara! No!

-Doncs còm sabreu quín és el que hem d'escorcollar?

-Anirem escorcollant-los tots.

-O Tom! Ens pendrà tot l'istiu!

-Bé, i què hi fa? Suposeu-vos que trobem un pot de llauna amb cent
dòlars a dins, tots rovellats i eixerits, o bé una caixa podrida
tota plena de diamants: què us sembla?

A Huck li resplendiren els ulls.

-Això és de primera, i no demano altra cosa. Deu-me només els cent
dòlars, i deixo de banda els diamants.

-Molt bé ; però em jugaria qualsevol cosa que no els deixareu
córrer, els diamants. Algun d'ells, tot sol, val una vintena de
dòlars. Amb prou feines n'hi ha cap que no valgui sis malles o bé un
dòlar.

-Còm! De bo de bo?

-Ja ho crec! Qualsevol us ho dirà. Huck, de segur que mai n'heu
vist.

-No pas que jo recordi.

-Oh! Els reis en tenen a carretades.

-Bé, jo no en conec, de reis, Tom.

-Ja m'ho penso; però, si us calgués anar a Europa, en veuríeu més
que no en caben en un rai, saltant d'ací d'allà.

-Que salten?

-Saltar? Romansos! No!

-Bé, doncs, per què ho dieu, que saltaven?

-Manoi! Només volia dir que els veuríeu: no pas saltant, és clar!
Per què havien de voler saltar? Però volia dir que els podríeu
veure... escampats per totes bandes, sabeu?, d'una manera general:
com feia aquell vell geperut de Ricard.

-Ricard? Còm més se diu?

-No es deia de cap més manera. Els reis no tenen més que un motiu.

-Sí?

-Tanmateix.

-Bé, si els plau, Tom, en bona hora sigui; però jo no vull ser-ne,
de rei, i tenir només que un motiu, com un negre. Però digueu: on
cavareu, de primer?

-Bé, no ho sé. Què us sembla, de sorollar aquell arbre de la branca
morta que hi ha al turó, a l'altra banda, del rierol de Spill House?

-Fet.

Així, doncs, prengueren un magall atrotinat i una pala, i eixiren
cap a fer un viatge de tres milles. Arribaren encesos i panteixant,
i s'ajagueren a l'ombra d'un om veí a reposar i a fumar.

-Em plau, això- digué Tom.

-A mí també.

-Escolteu, Huck: si trobéssim un tresor aquí, què en faríeu, de la
vostra part?

-Ves, vinga pastells i un vas de soda cada dia, i aniria a cada circ
que vingués. Faig juguesca que tindria una vida regalada.

-Bé, no faríeu cap estalvi?

-Estalvi? Per què?

-Ves, per tenir alguna cosa per anar tirant.

-Oh! No em fóra de cap servei: mon pare tornaria al poble, qualsevol
dia, i li clavaria la grapa si jo no cuitava; i us dic que en faria
neteja ben de pressa. I vós, què en farieu, de la vostra, Tom?

-Em compraria un timbal nou, i una espasa ben feridora, i una
corbata roja, i un gos cadell ben valent, i em casaria.

-Us casaríeu?

-Això.

-Tom! Vós... Vaja, que no teniu el seny complet.

-Espereu: ja veureu.

-Bé, és la més gran beneiteria que poguéssiu fer. Mireu, mon pare i
ma mare! Vinga barallar-se! Ves, tot el dia s'estaven barallant.
Me'n recordo d'allò més bé.

-Això no vol dir res. La noia que jo em casaré no es barallarà amb
mí.

-Tom, em penso que totes són _iguales_. Totes són bones per
pentinar-lo, a un hom. Val més que us hi penseu una mica. Còm se
diu, la mossa?

-No és una mossa: és una nena.

-Tant se val, em penso. Alguns diuen mossa, altres diuen nena:
tothom té raó, ben segur. Sigui com sigui, còm se diu, Tom?

-Us ho diré una altra vegada: no pas ara.

-Molt bé: amb això en tinc prou. Però, si us caseu, jo estaré més
sol i vern que mai.

-No, no n'estareu: vindreu a viure amb mi. Ara deixem-ho córrer
això, i comencem de cavar.

Treballaren i suaren per espai de mitja hora: fou endebades.
Maldaren una altra mitja hora: endebades també. Huck va dir:

-I sempre ho enterren tan endins?

-De vegades: no sempre. Generalment no. Em penso que no hem trobat
la banda justa.

Així, doncs, escolliren un nou indret i tornaren a començar. El
treball s'arrossegà una mica, però tanmateix avançava. Enfonzaren en
silenci les eines una estona. A fa fi Huck es decantà damunt la seva
pala, fregà amb la mànega el rosari de gotes del seu front, i digué:

-On cavareu, després, quan haguem acabat aquí?

-Em penso que tal vegada sorollarem l'arbre vell de més enllà, a
Cardiff Hill, darrera la casa de la viuda.

-Em sembla que aquell serà bo. Però no ens en traurà, la viuda, Tom?
És a les seves terres.

-Ella, treure'ns! No estaria malament; que ho provés una vegada a la
vida! Aquests tresors amagats pertanyen a qui els troba. Tant se val
de qui sigui, la terra.

Això era satisfactori. La feina continuà. Al cap de una estoneta
Huck digué:

-Malvinatge! Altra vegada devem estar en mala banda. Què us en
sembla?

-És ben estrany, Huck. No ho entenc. De vegades les bruixes s'hi
fiquen. Arribo a pensar que això és el que ens embolica, ara.

-Cançons! Les bruixes no tenen poder, de dia.

-Sí, és veritat. No se m'havia acudit, això. Oh! Ja sé què ho fa!
Som un parell de ximples del diastre! Cal esbrinar on cau l'ombra de
la branca a la mitja nit, i allà és on s'ha de cavar!

-Aleshores, mala negada! hem perdut rucament tot aquest treball per
no-res! Ara, malvinatge! no tenim més remei que tornar de nit. És un
camí d'allò més llarg. Podreu eixir?

-Ja ho crec, que sí! I ho hem de fer aquesta nit, tanmateix; perquè,
si algú veu aquests forats, coneixerà tot seguit per què són, i ho
vindrà a cercar.

-Bé, ja donaré un tomb, aquesta nit, i miolaré.

-Molt bé. Amaguem les eines sota les mates.

Els minyons foren allí aquella nit, prop de l'hora assenyalada.
Segueren en l'ombra, esperant. Es trobaven en un indret soliu i en
una hora feta solemne per les velles tradicions. Els esperits
zumzejaven en les fulles murmuradores; les fantasmes sotjaven en les
llòbregues reconades; el pregon udol d'un ca venia surant, de la
distància; una òliba responia amb la seva nota sepulcral. Els
minyons, corpresos d'aquestes solemnitats, no parlaven gaire. Al cap
de poc judicaren que ja havien sonat les dotze: marcaren on queia
l'ombra i començaren de cavar. Llurs esperances començaven de
deixondir-se. Llur interès es féu més intens, i llur treball va
créixer al seu compàs. El forat s'enfondia, s'enfondia; però, cada
vegada que llurs cors saltaven en oir que el magall topava amb
quelcom, no feien sinó sofrir una nova decepció. Només era que una
pedra o un tros de fusta. A la fi Tom digué:

-És inútil, Huck: l'hem errada altre cop.

-Bé, però és que no podem errar-la: hem marcat l'ombra amb un
senyal.

-Ja ho sé; però és que hi ha una altra cosa.

-Quína és?

-Que no férem sinó calcular-lo, el temps: segurament era massa tard
o massa d'hora.

Huck deixà caure la pala.

-Vet-ho aquí- digué: -aquest és el mal de cap! Hem de deixar-ho
córrer, això d'aquí: mai no sabrem l'hora exacta. I, a més a més,
aquesta mena de cosa fa massa basarda: haver d'estar-se aquí, en
aquesta hora de la nit, amb bruixes i fantasmes voleiant pels
contorns d'aquesta manera! Jo diria que hi ha alguna cosa al darrera
meu d'ençà que hem començat, i tinc por de girar-me, perquè potser
n'hi ha d'altres al davant que no esperen sinó una avinentesa.
D'ençà que só aquí que miro d'escórrer-me tan llatí com puc.

-Bé, a mi em passa tres sous del mateix, Huck. Gairebé sempre
enterren un mort quan colguen un tresor sota un arbre; i ell el
vigila.

-Déu me val!

-Sí, que ho fan. Sempre ho he sentit a dir.

-Tom, no em plau de fer gaire plagasitats, allà on hi ha gent morta.
Un hom per força ha de passar-hi trifulgues: en bona refè!

-Tampoc a mi em plau, de remenar-los gaire. Suposeu-vos que aquest
aixequés la closca i digués alguna cosa!

-No ho digueu, Tom! Això esgarrifa!

-Oi! Huck, no tinc un bri de tranquil·litat.

-Escolteu, Tom: deixem estar aquest indret, i mirem de reeixir en
qualsevol altre.

-Molt bé: em sembla que val més.

-Quín serà?

Tom pensà una mica, i després digué:

-La casa on surt por. Vet-ho aquí.

-Mala nina! No m'agraden, Tom, les cases on surt por. Ves, són unes
bandes soliues, de més mal tirat que no pas la gent morta. La gent
morta podria enraonar, potser; però no vénen lliscant-vos al
voltant, dins una mortalla, quan no us en adoneu, i sotjant damunt
l'espatlla tot d'un plegat, i esmolant les dents com ho fa una
fantasma. No podria comportar-la una cosa així, Tom: ningú s'hi
veuria amb cor.

-Sí, Huck; però les fantasmes no volten si no és de nit: no ens
destorbaran pas de cavar, mentre sigui de dia.

-Bé, és veritat; però massa sabeu que la gent no s'acosta a la casa
on surt por, de dia ni de nit.

-Oi: això és, sobretot, perquè no els plau d'anar on un home ha
estat assassinat, ça com lla. Però mai ningú ha vist res d'especial,
en aquesta casa, si no és de nit; i total algun llumenet blau
passant per les finestres, i no pas fantasmes com cal.

-Bé,allí on veieu un d'aquests llumenets blaus que voleia, Tom, us
podeu jugar qualsevol cosa que hi ha una fantasma d'allò més a prop.
És cosa de raó; perquè ja sabeu que ningú no se'n val, fora de les
fantasmes.

-Sí, és així; però tanmateix no volten pas de dia: així és que no
tindria cap ni centener, que ens espantéssim.

-Molt bé: sorollarem la casa on surt por, si vós ho dieu: però em
sembla que és arriscar-se.

Mentrestant havien començat a davallar pel turó. Allà, en mig de la
vall que era sota d'ells, il·luminada per la lluna, estava la casa
on surt por, totalment isolada, amb el clos desaparegut feia
qui-sap-lo temps, amb rengles d'herbes que sufocaven el seu llindar,
la xemeneia esfondrada, els marcs de les finestres buits, un recó de
la teulada foradat. Els minyons la contemplaren una estona, amb
mitja esperança de veure un llumenet blau voleiant darrera una
finestra. Després, parlant en veu baixa, com esqueia al temps i a
les circumstàncies, s'allunyaren d'allò més cap a la dreta, per
donar a la casa on surtia por un ample esbarjo, i prengueren el camí
de casa a través dels boscos que agençaven al darrera de Cardiff
Hill.




CAPÍTOL XXVII

L'endemà, pels volts de migdia, els minyons arribaren a l'arbre
mort, i anaven a cercar llurs eines. Tom es migrava per anar a la
casa on sortia por; i Huck també bastant, però de cop i volta digué:

-Escolteu, Tom: sabeu quín dia és?

Tom reconegué mentalment els dies de la setmana, i després alçà
cuitosament els ulls, amb una mirada espaordida.

-Manoi! No hi havia pensat, Huck!

-Bé, jo tampoc; però de sobte se m'ha acudit que era divendres.

-Diastre! Mai no es té prou esment, Huck. Hauríem pogut ficar-nos en
un trencacoll paorós, sorollant aquesta casa en divendres.

-_Pogut_!... Digueu que _ens hi hauríem ficat_. Hi ha alguns dies
sortosos, potser; però el divendres no n'és pas.

-Fins els més ximples ho saben. No em penso que vós fóssiu el primer
que ho esbrinés, Huck.

-Bé, mai no he dit que ho fos, em sembla. I encara hi ha més cosa,
que això del divendres. He tingut un mal somni de la reira, aquesta
nit passada: he somniat rates.

-Sí? Senyal segur de trontoll. Que es barallaven?

-No.

-Bé, això és una bona cosa, Huck. Quan no es barallen, només és
senyal que el trontoll roda a la vora: sabeu? No podem fer altra
cosa que l'ull viu i no deixar-nos arreplegar. Bé, deixem aquest
ram, per avui, i juguem. Sabeu jugar a Robin Hood, Huck?

-No. Quí és Robin Hood?

-Ves, va ésser un dels homes més grans que mai hi hagi hagut a
Anglaterra, i el millor. Era un lladre.

-Renoi! Em plauria de ser-ne. A quí robava?

-Només que a xerifs i bisbes, i gent rica i reis, i aviram així.
Però mai no atropellava els pobres. Els estimava. Sempre es partia
les coses amb ells: tant tu, tant jo.

-Bé, devia ésser una bella persona.

-Ja us jugo qualsevol cosa que sí, Huck. Oh! Era l'home més noble
que mai s'hagi conegut. D'homes així no n'hi ha, avui en dia: jo ho
sé bé prou. Podia apallissar qualsevol home d'Anglaterra amb una mà
fermada al seu darrera, i podia agafar el seu arc de teix i encertar
una peça de deu cèntims cada vegada, a una milla i mitja.

-Què és, un arc de _teix?_

-No ho sé. És una mena d'arc, naturalment. I, si encertava la moneda
només que de caire, es tirava a terra, i cridava i renegava. Però
juguem a Robin Hood: és un joc enfaristolat.

-Fet.

Així, doncs, jugaren a Robin Hood tota la tarda, dant ara i adés una
ullada cobejosa a la casa on sortia por, i deixant anar alguna dita
sobre les esperances i possibilitats del dia següent en aquell
indret.

Quan el sol començava d'enfonsar-se a ponent, emprengueren llur camí
cap a casa, a través de les llargues ombres dels arbres, i aviat
desaparegueren de l'esguard sota els boscos de Cardiff Hill.

El dissabte, poc després de migdia, els minyons eren a l'arbre mort,
altra vegada. Fumaren i parlotejaren a l'ombra, i després cavaren
una mica en llur darrer forat, no pas amb gran esperança, sinó
solament perquè Tom digué que hi havia molts de casos que la gent
havia deixat córrer un tresor després de haver foradat fins a una
distància de sis polzades de on era, i després havia vingut algú
altre i l'havia descobert d'una palada, només.

La cosa no va reeixir, tanmateix, aquesta vegada. Així és que els
nois es posaren les eines a l'espatlla i se n'anaren, comprenent que
no havien pas beneitejat amb la fortuna, sinó que havien complert
tots els reglaments del negoci de descolgar tresors.

Quan arribaren a la casa on sortia por, hi havia quelcom de tan
sobrenatural i ferest en el silenci de mort que regnava sota el sol
estavellador, i quelcom de tan depriment en la solitud i desolació
de l'indret, que tingueren temença, per un moment, d'arriscar-s'hi.
Lliscaren cap a la porta i donaren un tremolós cop d'ull. Veieren
una cambra amb herbotes, sense paviment, escrostonada; una llar
desfeta, finestres buides, una escala ruïnosa; i per ací, per allà i
per tot arreu penjaven parracs d'abandonades teranyines. Aviat
entraren blanament, amb els polsos accelerats, enraonant en
murmuris, parades les orelles per a atrapar la fressa més lleu, i
amb els muscles tensos i endegats per a la retirada immediata.

Al cap de poca estona la familiaritat modificà llur temença, i
aquesta cedí el lloc a un examen crític i ple d'interès: sobretot
admiraven llur coratge, i se n'estranyaven també. Després volgueren
dar una mirada escales amunt. Això equivalia, si fa no fa, a tallar
la retirada; però l'un provocava l'altre, i, naturalment, el
resultat només pogué ésser un: tiraren les eines a un recó i
muntaren. A dalt hi havia els mateixos senyals de decadència. En un
cantó trobaren una cambreta que prometia misteri; però la promesa va
ésser un frau: no hi havia res a dins. Llur coratge era ja ben refet
i ben tangible. Estaven a punt de davallar i posar-se a la tasca,
quan:

-_Sst!_- digué Tom.

-Què passa?- murmurà Huck esblaimant-se de por.

-_Sst!_ Calleu! No heu sentit?

-Sí! Oh! llamp! Apretem a córrer!

-Quietud! No us bellugueu! Vénen de dret cap al portal.

Els minyons s'estengueren damunt el paviment, amb els ulls ficats en
l'espiell de l'embigat, i esperaren amb una anguniosíssima temença.

-S'han aturat... No... vénen... Ja són aquí. No zumzegeu cap més
paraula, Huck. En nom de Déu, voldria ser-ne fora, d'aquest pas!

Dos homes entraren. Cada minyó va dir-se, per dins:

-Aquest és el vell espanyol, sord i mut, que ha estat al poble una o
dues vegades darrerament: l'altre home mai no l'havíem vist.

L'altre home era un subjecte esparracat, escabellat, sense cap tret
a la cara que fos gaire plaent. L'espanyol anava embolcallat en un
_serape_; duia boscoses patilles blanques; cabells blancs, qui-sap
lo llargs, eixien sota el seu capell, i portava ulleres verdes. Quan
entraren, «l'altre» estava parlant en veu baixa. S'assegueren en
terra, confrontant la porta, amb l'esquena contra la paret, i
l'orador continuà les seves observacions. El seu estil esdevingué
menys reservat, i les seves paraules de so més precís a mesura que
les anà dient.

-No- féu: -m'ho he tornat a pensar, i no em plau. És perillós.

-Perillós!- rondinà l'espanyol «sord i mut», amb gran sorpresa dels
minyons. -Nyicris!

Aquella veu va fer que els minyons panteixessin i s'estremissin. Era
la de Joe l'Indi! Hi hagué silenci per algun temps. Després Joe
digué:

-Hi ha cosa més perillosa, que la feina «d'allí dalt»? i no ha
passat res.

-És diferent. És tan amunt del riu, i no hi ha cap altra casa a la
vora! Mai no serà conegut, que ho haguem provat, tanmateix, mentre
no hi reeixim.

-Bé, quína cosa més perillosa, que el venir aquí de dia? Qualsevol
que ens veiés sospitaria de nosaltres.

-Ja ho sé; però no hi havia cap altre indret tan a l'abast, després
d'aquella feina tan folla. Vull deixar córrer aquesta cabana. Ja ho
volia ahir, però era endebades de mirar d'eixir-ne, amb aquells nois
del diable jugant aquí damunt, al turó, veient de ple a ple aquest
indret.

«Aquells nois del dimoni» s'estremiren de bell nou sota la
inspiració d'aquesta nova, i pensaren si n'havia estat, de sortós,
que s'haguessin recordat que era divendres i s'haguessin determinat
a esperar un dia. En llur cor desitjaven d'haver-se determinat a
esperar un any. Els dos homes es tragueren alguns queviures i feren
un dinaret. Després d'un llarg i pensívol silenci, digué Joe l'Indi:

-Mireu, mestre: torneu riu amunt, d'on veniu. Espereu-vos allí fins
a saber noves meves. Jo en passaré el risc, de deixar-me caure al
poble una vegada més. Farem aquesta feina «perillosa» després que
hagi espiat una mica els encontorns, i penseu que les coses no
semblen pas de mal averany. I després cap a Texas! Pisparem el
diner!

Això era enraonar. Al cap de poca estona tots dos començaren a fer
badalls, i Joe l'Indi va dir:

-M'estic morint de son! Us toca a vós de vetllar. Es cargolà en
terra, entre les herbotes, i aviat es posà a roncar. Son companyò el
bellugà una o dues vegades, i ell va romandre quiet. Aviat el que
vetllava començà de pesar figues; sa testa queia més i més avall.
Començaren de roncar tots dos.

Els minyons exhalaren una llarga alenada agraïda. Tom murmurà:

-Aquesta és la nostra: veniu!

Huck digué:

-No puc: si es despertessin em moriria.

Tom empenyia; Huck reculava. A la fi, Tom s'aixecà a pleret i de
puntetes, i avançà tot sol. Però la seva primera passa féu un
cruixit tan horrible en el paviment atrotinat, que caigué enrera
gairebé mort de por. No va fer una segona provatura. Els minyons
romanien allí tot comptant els moments cançonejadors, fins que els
semblà que el temps ja no existia i l'eternitat criava cabells
blancs; i en acabat sentiren el cor ple de gratitud en reparar que a
la fi es ponia el sol.

Aleshores un dels roncaires callà. Joe l'Indi va redreçar-se, mirà a
son volt, somrigué horriblement al seu companyó, la testa del qual
anava caient damunt els genolls, el remogué amb el peu, i digué:

-Ep! Esteu en vetlla: oi?

-Oh! bé... No ha passat res...

-Malvinatge! He dormit gaire, jo?

-Oh! D'aquella manera, d'aquella manera. Gairebé és hora que ens
n'anem, company. Què en farem, d'aquella afanadeta que hem deixat a
l'ombra?

-No ho sé: deixar-ho aquí com sempre hem tingut per costum, em
penso. No en faríem res, d'endur-nos-ho, fins que ens n'anem cap al
Sud. Sis cents cinquanta dòlars d'argent no es traginen així com
així.

-Bé, molt bé: tan se val que tornem demà.

-Però val més que tornem de nit, com solíem fer: és millor.

-Sí, però mireu: pot passar una bella estona abans que trobi la bona
avinentesa d'aquesta feina, pot haver-hi accidents; i la cosa no
està en gaire bon lloc: tant se val que l'enterrem ben enterrada...
i ben endins.

-Bona idea- digué el companyó, que creuà la cambra, s'agenollà, alçà
una de les pedres de la llar, de la part del darrera, i tragué un
sac que dringava gustosament. En llevà vint o trenta dòlars per a
ell i altres tants per a Joe l'Indi. I va passar-li el sac. Joe
estava agenollat al recó, ara, cavant amb el seu ganivet de caça.

Els minyons, en un moment, oblidaren totes llurs temences, totes
llurs misèries. Amb ulls cobejosos espiaven cada moviment. Quína
ganga! Aquell esclat anava més enllà de tota imaginació. Sis cents
dòlars era diner abastament per a enriquir mitja dotzena de minyons!
Això era cercar tresors sota els millors auspicis: no hi hauria cap
enutjosa incertesa d'on caldria cavar. Es tocaven amb els colzes a
cada instant; colzades eloqüents i fàcilment capides, perquè volien
dir, senzillament: -Oh! No n'esteu satisfet, ara, que siguem aquí!

El ganivet de Joe topà amb alguna cosa.

-Ei!- digué.

-Què hi ha?- féu son companyó.

-Una fusta mig podrida... No, és una caixa, em penso. Vejam,
ajudeu-me una mica, i veurem què hi fa, aquí dins. No cal: ja he fet
forat.

I ficà la mà i la'n va treure.

-Diantre! És diner!

Els dos homes examinaren el grapat de monedes: eren d'or. Els
minyons de dalt estaven tan excitats i tan delectats com ells
mateixos.

El companyó de Joe digué:

-Hem d'enllestir-ho, això. Hi ha un vell magall rovellat entre les
herbes del recó, a l'altra banda de la llar: l'he vist fa un moment.

Corregué i portà el magall i la pala dels minyons. Joe l'Indi agafà
el magall, l'examinà críticament, mogué el cap, murmurà alguna cosa
per a sí mateix, i després començà de servir-se'n.

Aviat fou descolgada la caixa. No era molt gran. Era fermada amb
ferros, i havia estat molt forta abans que les lentes anyades
l'haguessin malmesa. Els homes contemplaren una estona el tresor amb
benaurat silenci.

-Company, hi ha milers de dòlars, aquí- digué Joe l'Indi.

-Sempre s'havia dit que la colla de Murrel havia voltat per aquests
indrets a l'istiu- observà l'estranger.

-Ja ho sé- digué Joe l'Indi; -i això sembla ser-ne, jo diria.

-Ara no us caldrà de fer aquella feina.

El mestís arrufà el nas. Digué:

-No em coneixeu. O almenys no sabeu tot el que hi ha, en aquest
afer. No és solament robar: és la revenja!- I una llum perversa
flamejà en sos ulls. -Hi necessitaré el vostre ajut. Quan la cosa
estigui llesta, cap a Texas. Torneu-vos-en a casa, vora la vostra
Nance i els vostres cadells, i estigueu a punt fins a sentir noves
meves.

-Bé està, si voleu. Què en farem d'això?... Tornar a colgar-ho?...

-Sí.- (Folla delectança al pis de dalt!) -No! Pel gran cacic, no!-
(Pregona desolació al pis de dalt!) -Gairebé me n'havia oblidat.
Aquest magall tenia terra fresca!- (Els minyons emmalaltiren de
terror en un moment.) -Què hi vénen a fer, aquí, un magall i una
pala? Què hi vénen a fer, amb terra fresca? Qui els ha portats... i
per què se n'han anat? Heu sentit algú? Heu vist algú? Còm s'entén!
Colgar-ho altra vegada, i que ells vinguessin i lluquessin el sòl
remogut? Res d'això, res d'això. M'ho emportaré a mon cau.

-Sí, és clar! Podríem haver-hi pensat abans. Voleu dir el Número 1?

-No: el Número 2, sota la creu. L'altra banda no és bona: es massa
corrent.

-Molt bé. Gairebé és prou de nit perquè sortim.

Joe l'Indi s'aixecà i anà de finestra a finestra, sotjant
cautelosament enfora. Al cap de poc digué:

-Quí haurà pogut portar aquestes eines aquí? Us penseu que puguin
ser a dalt?

Els nois restaren amb l'alè embussat. Joe l'Indi es posà la mà al
ganivet, s'aturà un moment, indecís, i després es girà cap a
l'escala. Els nois pensaren en el recambró, però no tenien forces.
Els passos sonaren cruixidors damunt els graons. La tensió
intolerable del moment desvetllà l'arrelat coratge dels minyons; i
estaven a punt de saltar cap al recambró, quan hi hagué un
terrabastall de fustes malmeses, i Joe l'Indi desembarcà en terra
entre les deixalles de l'escala esfondrada. S'aixecà amb un esforç,
tot renegant, i el seu companyó digué:

-A què ve, ara, tot això? si hi ha algú i son allí dalt, que s'hi
estiguin: què se'ns en dóna? Si volen saltar a baix, ara, i fer-se
malbé, quí s'hi oposa? D'aquí a quinze minuts serà fosc, i aleshores
que ens segueixin, si volen: jo m'hi avinc. A mon juí, el que hagi
entaforat aquí aquestes coses ens ha dat una llambregada, i ens ha
pres per fantasmes o dimonis, o alguna cosa per l'estil. M'hi
jugaria qualsevol cosa, que encara corre.

Joe rondinà una estona, i després convingué amb el seu amic que la
llum que quedava havia d'ésser estalviada per ajustar les coses per
al comiat. Poc després lliscaren enfora de la casa en l'hora baixa
que s'enfosquia, i avançaren envers el riu amb la seva caixa
preciosa.

Tom i Huck s'aixecaren, febles, però alleujats en gran manera, i
miraren com aquells se n'anaven, a través de les clivelles que hi
havia entre el fustam de la casa. Seguir-los? No pas ells: prou
contents estigueren d'arribar de bell nou a terra sense trencar-se
el coll, i pendre el tirany del poble que passava damunt el turó. No
parlaren gaire: massa encaparrats estaven en odiar-se a sí mateixos,
en odiar la mala sort que els havia fet deixar en aquell indret el
magall i la pala. Si no hagués estat per això, Joe l'Indi mai no
hauria tingut sospites. Hauria amagat l'argent amb l'or, perquè
s'esperessin allí fins que la seva revenja hagués estat complerta, i
aleshores hauria tingut la dissort de trobar que la moneda s'esqueia
no ser-hi. Negra, negra mala ventura la d'haver entrat allí amb
eines! Resolgueren sotjar amb ull atent aquell espanyol quan tornés
al poble, espiant les avinenteses de sa feina venjativa, i seguir-lo
fins al Número 2, onsevulla que es trobés. En acabat, una idea
terrorífica passà per la ment de Tom:

-Revenja! I si anés per nosaltres, Huck!

-Oh! no ho digueu- va fer Huck, arran de caure en basca.

Tornaren a parlar-ne, i en entrar al poblet convingueren en la
creença que ell possiblement s'havia referit a algú altre, i almenys
que, en tot cas, no podia referir-se sinó a Tom, perquè només Tom
havia testificat.

Consol petit, ben petit, fou per a Tom de trobar-se tot sol en
perill! El tenir-hi companyia hauria estat una sensible millora, va
pensar.




CAPÍTOL XXVIII

L'aventura del dia turmentà poderosament els somnis de Tom, aquella
nit. Quatre vegades ficà la mà en aquell ric tresor, i quatre
vegades se li convertí en no-res entre els dits, en desapoderar-se
d'ell el son, en recordar-li el desvetllament l'aspra realitat de
son infortuni. Tot jaient, a la matinada, recordava els passos de la
seva gran aventura, i reparà que semblaven curiosament velats i
llunyans, una mica com si haguessin succeït en un altre món, o
fossin de qui-sap-lo temps. Després se li acudí que la mateixa gran
aventura podia ésser un somni! Hi havia un argument molt fort a
favor d'aquesta idea, i era que la quantitat de moneda que havia
vist era molt massa gran per a ésser real. Mai no havia vist sinó
cinquanta dòlars amuntegats al davant seu, i, com tots els minyons
de la seva edat i estament, imaginava que totes les referències a
cents i a mils eren simples maneres fantàstiques de parlar, i que
semblants quantitats no existien en el món. Mai no havia suposat per
un moment que una quantitat tan gran com cent dòlars fos trobada, en
veritable moneda, en possessió de ningú. Si les seves nocions de
tresors amagats haguessin estat analitzades, haurien resultat
consistir en un grapat de peces de deu cèntims, i uns quants
picotins de peces vagues, esplèndides, incopsables.

Però els incidents de la seva aventura esdevingueren sensiblement
més aguts i més clars, en anar refregant-los amb el seu magí, de
manera que al cap de poca estona cregué que es decantava a la
impressió que, al capdavall, podien no haver estat un somni. Aquesta
incertesa havia d'ésser esvaïda. Es desdejunà amb una esgarrapada, i
anà a trobar Huck.

Huck seia damunt la borda d'una barca plana, amb els peus que li
penjaven distretament dins de l'aigua i amb posat de gran melangia.
Tom va decidir-se a deixar que Huck abordés el tema. Si no ho feia,
aleshores, palesament, l'aventura no hauria estat altra cosa que un
somni.

-Hola, Huck.

-Hola, tu.

Silenci per un minut.

-Tom, si haguéssim deixat les eines endiastrades a l'arbre mort,
hauríem arreplegat el diner. Oh! No és cosa feresta!

-No és un somni, doncs; no és un somni! Tanmateix em plauria que ho
fos. Mal m'escanyi, si no és veritat, Huck!

-Què és, això que no és un somni?

-Oh! Això d'ahir. Mig m'havia pensat que ho era.

-Somni! Si l'escala no s'hagués enfonsat, hauríeu vist si n'era
gaire, de somni. Tota la nit hi he estat somniant, en aquest maleït
espanyol d'ulls tapats que venia a haver-se-les amb mi cada vegada!
Mal llamp l'arbori!

-No, que no l'arbori! Cal trobar-lo i trobar la pista del diner.

-Tom, ja no l'haurem mai. Un hom no té sinó una avinentesa
d'arreplegar un munt com aquell, i l'hem perduda. Em sentiria
bastant aclotellat, si l'hagués de veure a Joe, ça com lla.

-Bé, jo també; però m'agradaria de veure'l, tanmateix, i seguir-li
la pista fins al seu Número 2.

-Número 2, sí, aquest és. Hi he estat pensant, en això; però no en
puc treure l'aigua clara. Què us penseu que és?

-Poc ho sé: és massa pregon. Escolteu, Huck: potser és la xifra
d'una casa.

-Angela!... No, Tom, no és això. I, si ho és, no és en aquest
escrupoló de poble: no n'hi ha, de xifres, aquí.

-Sí, teniu raó. Deixeu-me pensar un minut. Ah!... És la xifra d'una
cambra... en una taverna: sabeu?

-Oh! Aquest, és el truc! Només hi ha que dues tavernes: podem
esbrinar-ho tot seguit.

-Espereu-vos aquí, Huck, fins que jo torni.

Tom se n'anà tot d'una. No li interessava, la companyia de Huck a
les bandes públiques. Estigué fora dos quarts. Trobà que a la millor
taverna, el Número 2 havia estat ocupat de qui-sap-lo temps per un
jove advocat, i ho estava encara. En la casa més senzilla, el fill
del taverner digué que el Número 2 estava tancat a totes hores, i
que mai veia que ningú hi entrés o n'eixís si no era de nit; no
sabia que hi hagués cap motiu especial per a aquest estat de coses;
sentia una mica de tafaneria, però bastant feble; s'havia explicat
la major part del misteri amb la idea que a la cambra hi «sortia
por», i havia reparat que hi havia llum la nit abans.

-Això és el que he esbrinat, Huck. Em penso que aquest és el Número
2 que empaitem.

-Em penso que l'és, Tom. I, ara, què farem?

-Deixeu-me pensar.

Tom pensà d'allò més estona. Després va dir:

-Ja us ho diré. La porta del darrera d'aquell Número 2 és la porta
que dóna al caminet sense eixida que hi ha entre la taverna i el
clos atrotinat del dipòsit de rajoles. Vós agafareu totes les claus
de portes que pogueu trobar, i jo afanaré totes les de la tieta, i
la primera nit fosca que faci hi anirem i les provarem. I penseu a
sotjar l'Indi, perquè digué que es deixaria caure al poble i
espiaria els encontorns, cercant l'avinentesa de revenjar-se. Si el
veieu, el seguireu; i si no va a aquell Número 2, és que l'indret no
és aquell.

-En nom de Déu! Poc en tinc cap taleia, d'anar-li al darrera!

-Oh! Serà de nit, ben segur. Ni tan solament us podrà veure; i, si
us veiés, potser no pensaria res de mal.

-Bé, si és ben fosc em sembla que la hi seguiré, la pista. No
vull... no vull... Ho provaré.

-Em jugo qualsevol cosa que el seguireu, si hi ha fosca, Huck! Ves,
podria descobrir que no hi havia manera de revenjar-se, i anar-se'n
de dret cap al diner.

-Oi, Tom, oi. El seguiré, sí, malvinatge!

-Això és parlar! No us acovardiu, Huck, que jo no m'acovardiré.




CAPÍTOL XXIX

Aquella nit Tom i Huck foren amatents a llur aventura. Rondaren pel
veïnatge de la taverna fins després de les nou: l'un sotjava el
carreró a distància, i l'altra la porta de la taverna. Ningú entrà
ni sortí pel carreró; ningú que s'assemblés a l'espanyol entrà o
sortí per la porta de la taverna. La nit prometia d'ésser clara:
així és que Tom se n'anà cap a casa, amb el ben entès que, si
sobrevenia algun grau considerable de fosquedat, Huck vindria i
_miolaria_, i ell aleshores lliscaria enfora i provaria les claus.
Però la nit romangué clara, i Huck acabà la seva vetlla i es ficà al
llit dins una bóta de sucre, buida, vora la mitja nit.

El dimarts els minyons tingueren la mateixa pega. El dimecres igual.
Però la nit del dijous era més prometedora. Tom lliscà enfora, en
bona avinentesa, amb la vella llanterna de llautó de la seva tia, i
una tovallola gran per a embolcallar-la. Amagà la llanterna en la
bóta de sucre, buida, de Huck, i començà la vetlla. Una hora abans
de la mitja nit la taverna va tancar, i sos llums (els únics
d'aquells voltants) foren apagats. No s'havia vist cap espanyol.
Ningú havia entrat o sortit pel carreró. Tot era de bon averany.
Regnava una fosca d'allò més negra. El perfecte silenci era només
interromput per l'eventual rondineig de trons llunyans.

Tom agafà la llanterna, l'encengué dins la bóta, l'embolicà ben
embolicada amb la tovallola, i els dos aventurers avançaren
quietament, en la tenebror, cap a la taverna. Huck restà de
sentinella i Tom féu un reconeixement pel carreró. Després hi hagué
una estona d'afanyosa espera, que pesà damunt l'esperit de Huck com
una muntanya. Començà de desitjar que pogués veure una pampalluga de
la llinterna. L'astoraria, però això almenys li faria saber que Tom
encara era viu.

Semblava que haguessin passat hores d'ençà que Tom havia partit.
Segurament havia caigut en basca i potser era mort i potser li havia
esclatat el cor, d'excitació i esglai. En la seva angúnia, Huck va
adonar-se que s'anava acostant més i més al carreró, tement tota
mena de coses esgarrifoses i esperant que esdevingués momentàniament
alguna catàstrofe que li retirés l'alè. No en tenia gaire a perdre,
d'alè, perquè semblava que no en pogués pendre sinó amb didalons, i
el seu cor aviat es trencaria, batent d'aquella manera. De cop i
volta hi hagué un ràpid esquinç de llum, i Tom comparegué corrents
al seu devora:

-Correu!- digué. -Correu, per salvar la vida!

No hauria calgut que ho repetís: amb una vegada n'hi havia prou:
Huck ja feia trenta o quaranta milles per hora abans que la
repetició fos pronunciada. Els minyons no s'aturaren fins que
hagueren arribat al cobert d'un escorxador abandonat, al capdavall
del poblet. Tan aviat com Tom hagué recobrat l'alè, va dir:

-Huck, ha estat esglaiador! He provat dues claus, tan blanament com
podia; però feien un tan maleït garranyac, que amb prou feines podia
contenir l'alè, d'esparverat que estava. I tampoc no daven el tomb
dintre el pany. Bé, sense adonar-me del que feia, agafo el pom, i la
porta que s'obre! No estava tancada! Salto a dins, llenço la
tovallola, i... _gran espectre de Cèsar!_

-Què? Què heu vist, Tom?

-Huck! Gairebé he trepitjat la mà de Joe l'Indi!

-Sí?

-Jeia allí ben adormit en terra, amb el vell emplastre a l'ull i els
braços estesos.

-Llamp! I què heu fet? S'ha despertat?

-No, no s'ha remenat gens. Estava pet, ben segur. He arrabassat la
tovallola i m'he engegat.

-Mai no hi hauria pensat, en la tovallola: m'hi jugo el coll!

-Bé, doncs, jo sí. La meva tia no em marejaria poc ni gaire, si la
perdés!

-Digueu, Tom: heu vist aquella caixa?

-Huck, no vaig esperar-me a mirar els encontorns. No he vist la
caixa ni he vist la creu: no he vist sinó una ampolla i un pot de
llauna en terra, a prop de Joe l'Indi! Sí; i he vist dos barrils, i
una pila pila d'ampolles a la cambra. No veieu, ara, quína és la
cosa d'aquesta cambra on surt por?

-Quina cosa?

-Ves, que la por que hi surt és el _whisky_! Gairebé totes les
tavernes de Temperança tenen una cambra on surt por: compreneu,
Huck?

-Bé, jo diria que potser sí, que és veritat. Quí hauria pensat una
cosa així? Però, escolteu, Tom: ara és una hora de primera per a
afanar aquella caixa, si Joe l'Indi està pet.

-Què l'és? Feu-ne la prova!

Huck va esgarrifar-se.

-Bé, no... trobo que no l'és.

-I jo també ho trobo, Huck. Una sola ampolla vora de Joe l'Indi no
és prou. Si n'hi hagués hagut tres, hauria estat prou embriagat, i
jo ho hauria fet.

Hi hagué una llarga pausa de reflexió, i després Tom digué:

-Mireu, Huck: no ho provem més, això, fins que sapiguem que Joe
l'Indi no hi sigui. És massa espalmador. Ara, que, si vetllem cada
nit, podem estar ressegurs de veure'l sortir una vegada o altra, i
aleshores rapissarem la caixa més de pressa que el llamp.

-Bé, m'hi avinc: vigilaré mentre nit sigui nit, i cada nit
tanmateix, si vós feu l'altra part de la feina.

-Prou! Ho faré. Tot el que haureu de fer és pujar corrents una illa
de cases per Hooper Street, i miolar; i, si dormo, tireu-me una mica
de sorra a la finestra, i això em farà bellugar.

-Tracte fet, i amb aquella alegria!

-Ara, Huck, s'ha acabat la tamborinada, i me'n vaig a casa. D'aquí a
un parell d'hores començarà a ser de dia. Tornareu allí i vetllareu
aquesta estona: oi?

-He dit que ho faria, Tom, i ho faré. No deixaré de petge la
taverna, cada nit, encara que passi un any. Dormiré tot el dia i
vetllaré tota la nit.

-Molt bé. I escolteu: on anireu a dormir?

-A la pallissa de Ben Rogers. M'hi deixa ser, i també m'hi deixa ser
el negre que té son pare, l'oncle Jake. Carrego aigua per a l'oncle
Jake sempre que li convé; i, cada vegada que l'hi demano, em dona un
bocí de qualsevol cosa per menjar, si pot estalviar-ho. És un negre
d'allò més bon home, Tom. Em veu de bon ull, perquè mai faig accions
com si fos al damunt d'ell. De vegades m'ajec a terra i menjo amb
ell. Però no ho digueu, això: un hom ha de fer coses, quan té una
gana que nò hi veu, que no faria en tornar a ésser una çosa
redreçada.

-Bé: si no us necessito de dia, Huck, us deixaré dormir: no us
inquietaré pas. I cada vegada que vegeu, de nit, que passa quelcom,
quatre gambades i a miolar tot seguit.




CAPÍTOL XXX

La primera cosa que oí Tom, al matí del divendres, fou una nova
alegradora: la família del jutge Thatcher havia tornat al poble la
nit abans. Joe l'Indi i el tresor passaren a una importància
secundària, per un moment, i Becky assumí el lloc cabdal en
l'interès del minyó. Va veure-la, i passaren una bella estona
exhauridora jugant a _fet_ i a _riscats_ amb una colla de sos
companys d'escola. El dia fou completat i coronat d'una manera
especialment satisfactòria: Becky va importunar la seva mare perquè
assenyalés el dia següent per a la forada per tant de temps promesa
i per tant de temps diferida, i ella va consentir. La joia de la
nena fou sense fites, i la de Tom no es mostrà més moderada. Les
invitacions foren trameses abans de la posta de sol, i immediatament
la minyonia del poblet es llançà a una febre de preparatius i de
plaent expectació. Tom estava tan exaltat que això li permeté de
romandre despert fins a una hora d'allò més tardana, i tenia qui sap
l'esperança de sentir el miol de Huck i d'haver el tresor, per
astorar Becky i els invitats de la forada, l'endemà; però fou
decebut: no hi hagué senyal, aquella nit.

Al capdavall vingué el matí, i per allà a les deu o les onze una
munió bellugadissa i joguinosa era acoblada a la casa del jutge
Thatcher, i tot estava a punt per l'eixida. No era el costum de la
gent vella d'empantanegar les forades amb la seva presència: hom
considerava prou segurs els infants sota les ales d'unes quantes
damisel·les de divuit anys i uns quants senyorets de vint-i-tres o
pels volts. El vell vaporet fou noliejat per a aquella avinentesa:
al cap de poc, alegre multitud omplia el carrer major, carregat
tothom amb canastrelles de queviures. Sid estava malalt, i hagué de
perdre aquell divertiment; Mary romangué a casa per entretenir-lo.
La darrera cosa que la senyora Thatcher digué a Becky, fou:

-No tornareu fins tard. Potser valdria més que passéssiu la nit amb
alguna de les noies que viuen vora l'embarcador, filleta!

-Aleshores romandré amb Susy Harper, mamà.

-Molt bé. I tingueu compte i sigueu bona minyona, i no sigueu un
corcó per a ningú.

Tot seguit, mentre alçaven l'àncora, Tom digué a Becky:

-Escolteu: jo us diré quina cosa farem. En lloc d'anar a casa de Joe
Harper, ens enfilarem pel turó i anirem a raure a casa de la vídua
Douglas. Tindrà gelats! En té cada dia, una mala fi. I estarà d'allò
més contenta que hi anem.

-Oh! Seria bonic, això!

Després Becky reflexionà un moment, i digué:

-Però, què dirà, la mamà?

-Còm voleu que ho sàpiga?

La noia regirà la idea en son magí, i digué, de mala gana:

-Suposo que no ve d'aquí... però...

-Però brocs! La vostra mare no ho sabrà: alxí, doncs, quín és el
mal? Tot el que ella vol és que estigueu ben aconduïda; i em jugo
qualsevol cosa que hauria dit que hi anéssiu si hi hagués pensat.
N'estic ben segur!

L'esplèndida hospitalitat de la vídua Douglas era un ham temptador.
Ell i les persuasions de Tom romangueren ben aviat victoriosos. Va
decidir-se, doncs, de no dir res a ningú del programa de la nit.

Al cap d'una estoneta se li acudí a Tom que potser Huck
compareixeria aquella nit i faria el senyal. Aquest pensament llevà
una pila d'engrescament a les seves expectacions. Amb tot, no
comportava de deixar córrer el divertiment de casa la vídua Douglas.
I per què havia de deixar-lo córrer? -raonava ell.- El senyal no
havia vingut la nit abans; per què, doncs, havia d'ésser probable
que vingués aquella nit? El divertiment segur del vespre pesava més
que no el tresor incert; i, com a veritable noi, es determinà a
cedir a la inclinació més forta i a no permetre's de pensar cap més
vegada en la caixa de diners, en tot el dia.

Tres milles més avall del poble, el vaporet s'aturà a la boca d'una
balma selvàtica, i fou amarrat. La colla pul·lulà per la ribera; i
aviat per les esteses del bosc i les altures del penyalar
ressonaren, a la vora i lluny, crits i rialles. Totes les diverses
maneres de arborar-se i fadigar-se foren escomeses, i de tant en
tant els rodamons tornaven de totes bandes envers el campament,
armats de solvent apetit; i aleshores la destrucció dels requisits
començà. Després de la festa hi hagué una renovadora tongada de
descans i parloteig a l'ombra de les alzines ufanoses. No trigà algú
a dir, escridassant-s'hi:

-Qui està a punt per anar a la cova?

Tothom n'estava: manyocs de candeles foren exhibits, i tot seguit hi
hagué una general escampada muntanyola amunt. La boca de la cova era
bastant amunt del flanc de la muntanyola, i consistia en un forat
que tenia la forma de la lletra A. La seva massissa porta de roure
estava sense barrar. A dins hi havia una cambreta geliua com una
nevera, i emmurada per la naturalesa amb sòlida pedra de calç,
eixamorada d'una suor freda. Era romàntic i misteriós, d'estar-se
allí dins, en la fosca profunda, i mirar a la part de fora, cap a la
verda vall, que resplendia al sol. Però la valor impressionant de la
situació s'esvaí ràpidament, i el joguineig començà de bell nou. Tot
seguit que una candela fou encesa, hi hagué una embranzida general
envers el seu posseïdor. Seguí una lluita i una defensa ardida, a
desgrat de la qual la candela aviat fou tirada a terra o apagada; i
aleshores hi hagué una joiosa cridòria de rialles i una nova
percaça. Però tota cosa té la seva fi: aviat la processó anà baixant
arrenglerada pel davallament espadat de la principal avinguda, i el
rengle de llums parpellejants revelava tèrbolament els murs de roca
altívols, que assolien, en ajuntar-se, seixanta peus d'alçària.
Aquesta avinguda principal no era ampla sinó de vuit a deu peus. Tot
sovint, mentre hom davallava els graons, altres clivelles altívoles,
i encara més estretes, en branquejaven a cada banda, perquè la cova
de McDougal no era sinó un vast laberint de passadissos retorts que
menaven l'un dins de l'altre, i altra vegada a fora, i no portaven
enlloc. Hom deia que hom podia errar dies consecutius a través de la
seva xarxa intrincada d'esquerdes i timbes, i no trobar mai la fi de
la cova; i que podia davallar i davallar i colgar-se sempre en la
terra, i passar el mateix: laberint sota laberint, cap d'ells no
tenia fi. Ningú no coneixia la cova. Això era una cosa impossible.
La major part dels joves en coneixien una banda, i no hi havia el
costum d'arriscar-se gaire enllà d'aquesta banda coneguda. Tom
Sawyer en sabia tant, de la cova, com qualsevol altre.

La processó anà seguint l'avinguda principal per uns tres quarts de
milla, i en acabat grups i parelles començaren d'esquitllar-se per
les avingudes dels costats, corrent pels tètrics passadissos, i
atrapant-se per sorpresa en els indrets on els camins tornaven a
unir-se. Les colles podien evitar-se l'una a l'altra per espai de
mitja hora, sense traspassar el sòl _conegut_.

Al cap de poc l'un grup comparegué darrera l'altre (cadascú pel seu
cantó) a la boca de la cova, tothom panteixant, rialler, i
empastifat de cap a peus de gotes de sèu, i amb encastaments
d'argila, i absolutament delectat amb l'èxit de la diada. Després
els astorà de veure que no havien sentit fugir el temps, i que la
nit estava per caure. La ressonant campana havia anat sonant mitja
hora. Tanmateix, però, aquesta mena de desenllaç de les aventures
del dia era romàntic, i, per tant, satisfactori. Quan el vaporet,
amb sos nòlits singulars, va pendre embranzida en el riu, a ningú va
donar-se-n'hi cinc cèntims, del temps malgastat, sinó al capità del
vaixell.

Huck estava ja vetllant quan les llums del vaporet passaren totes
vívides per l'embarcador. No sentí cap fressa en el vaixell, perquè
la minyonia estava tan retuda i quieta com sol estar-ne la gent
gairebé mortalment fadigada. Es demanà quin vaixell seria i per què
no s'aturava a l'embarcador: i després el deixà escapar del magí i
posà esment al seu negoci. La nit anava tornant-se nuvolosa i
ombrívola. Sonaren les deu, i el renou dels vehicles parà, les llums
escampades començaren de fer la becaina, tots els vianants dispersos
desaparegueren, el poblet s'abandonà al son, i deixà el petit
vigilant tot sol amb el silenci i les fantasmes. Sonaren les onze, i
hom apagà els llums de la taverna. Ja era fosc a tot arreu: Huck
esperà per un temps que va semblar-li de cançonera llargada; però no
succeí res. La seva fe anava afeblint-se. Era de cap servei, allò?
Era, talment, de cap servei? Per què no ho deixaria córrer i no se'n
tornaria al jaç?

Les seves orelles copsaren un soroll. Immediatament fou tot ell
atenció. La porta que dava al carreró havia estat blanament tancada.
Saltà al recó del dipòsit de rajoles. A l'instant següent dos homes
li passaren frec a frec, i semblava que un d'ells portava quelcom
sota el braç. Devia ser aquella caixa! Així, doncs, anaven a mudar
el tresor de lloc. Per què havia de cridar a Tom, ara? Seria una
cosa absurda: els homes se n'anirien amb la caixa, i mai més no
serien descoberts. No, ell continuaria vetllant i seguint-los: es
refiaria de la fosca per lliurar-se d'ésser descobert. Tot dient-se
això cor endins, Huck eixí enfora, i anà lliscant darrera els homes,
com un gat, amb els peus nus, permetent-los d'estar tan lluny, al
seu davant, com calia, sense que ja es fessin invisibles.

Muntaren pel carrer del riu, vorejant tres illes de cases; després
es giraren cap a l'esquerra, muntant per un carrer travesser; van
seguir-lo de dret, fins que arribaren al tirany que portava a
Cardiff Hill, i prengueren el tirany. Passaren vora la casa del vell
gal·lès, a mig camí de la pujada del turó, sense vacil·lar, i encara
anaren enfilant-se més amunt.

-Molt bé- pensà Huck: -l'enterraran a la vella pedrera.- Però no
s'hi aturaren, a la pedrera: seguiren pujant, cim amunt;
s'enfonsaren dins el caminal estret, entre les grans mates de roldó;
i tot seguit restaren amagats en la tenebror. Huck s'acuità a pujar,
i féu més curta la distància, ara, perquè en cap manera el podien
veure. Anà trotant una estona; després aquietà una mica el pas,
tement que avançava massa de pressa; seguí caminant una estona.
Després s'aturà del tot: parà atenció. No es sentia cap fressa, cap
fressa, sinó que li semblava de sentir el batre de son cor. El plany
d'una òliba vingué damunt el turó: so de mal averany. Però res de
passes. Valga'ns Déu! Era tot perdut? Estava a punt d'apretar a
córrer amb peus alats, quan un home escurà el canyís encara no a
quatre passes de distància! El cor de Huck es precipità a la seva
gorja, però ell se'l tornà a empassar; i després romangué allí
sacsejant-se com si una dotzena de febres l'haguessin emprès pel
llur compte a la vegada, i tan feble, que pensà que cauria a terra,
ben segur. Sabia on era: sabia que es trobava a cinc passes de
l'entradeta de les terres de la vídua Douglas. -Molt bé- pensà: -que
ho enterrin aquí: no serà difícil de trobar-los-ho.

Aleshores va sentir una veu baixa, una veu molt baixa: la de Joe
l'Indi.

-Remaleïda! Potser té companyia: hi ha llums encesos, tot i sent
hora tardana.

-No puc veure'n cap.

Aquesta era la veu de l'estranger; l'estranger de la casa on sortia
por. Una mortal esgarrifança traspassà el cor de Huck: veu's aquí,
doncs, la tasca de la revenja! Son pensament era de fugir. Després
va fer memòria que la vídua Douglas havia estat bona envers ell més
d'una vegada, i potser aquells homes estaven per assassinar-la.
Desitjà d'ésser prou gosat per a arriscar-se a advertir-la; però
conegué que no gosava: podien avançar i atrapar-lo. Pensà tot això i
molt més en el moment que transcorregué entre l'observació de
l'estrany i la de Joe l'Indi:

-Perquè les mates no us ho deixen veure. Mireu, per aquest cantó. Ho
veieu, ara: veritat?

-Sí. Bé, hi ha gent allí dins, em sembla. Val més deixar-ho estar.

-Deixar-ho estar, ara que jo abandono tot seguit aquesta terra per a
sempre! Deixar-ho estar, i potser mai no ha de presentar-se'm una
altra avinentesa! Us dic, com ja us havia dit abans, que tant se
me'n dóna, de l'afanada: ja us ho podeu fer vostre; però el seu
marit va malmenar-me amb la seva aspror: una pila de vegades, va
ser-me'n, d'aspre; i, sobretot, va ser el Jutge de pau que va
sentenciar-me per rodamón. I això no és res! No és ni la milionèsima
part de la cosa. Em va fer fuetejar! Em va fer fuetejar en front de
la presó, amb un fuet de cavall, com si fos un negre!... amb tot el
poble que mirava! Fuetejat!... compreneu? Va pendre'm aventatge i va
morir. Però jo en pendré d'ella!

-Oh! No la mateu! No la matéssiu pas!

-Matar-la? Quí en diu res, de matar-la? El mataria a ell, si fos
aquí; però no pas a ella. Quan voldreu revenjar-vos d'una dona, poc
la matareu (fóra una ximpleria!): li fendireu el nas, li retallareu
les orelles com se fa a una porca!

-En nom de Déu! Això és...

-Empasseu-vos el vostre parer! Això us lliurarà de pendre mal. La
fermaré al llit. Si sagna fins a morir, que és culpa meva? Si es
mor, ja us dic jo que no ploraré. Amic meu, vós em dareu ajut en
aquesta cosa, perquè es tracta de mi: per això sóu en aquest indret.
No ho podria fer, tot sol. Si us feu enrera us mataré! Ho enteneu?
I, si em cal matar-vos, la mataré a ella; i aleshores em penso que
ningú arribarà a saber gaire cosa de qui és que ha fet aquest
negoci.

-Bé: si no hi ha més remei que fer-ho, avant. Com més aviat millor:
estic d'allò més traspostat.

-Fer-ho ara? I amb gent allà dins?... Ei! Començo a sospitar de vós,
per començar: sabeu? No: ens esperarem fins que els llums seran
apagats: no portem pressa.

Huck comprengué que vindria una pausa, una cosa encara més esglaiosa
que tot el parloteig assassí que vulgueu: així és que va contenir-se
l'alè i reculà cautelosament. Plantava el peu amb esment i fermesa,
després de gronxar-se sobre una cama, d'una manera precària i
gairebé caient: primer de l'una banda i després de l'altra. Féu una
altra passa enrera amb la mateixa elaboració i els mateixos perills;
després una altra i una altra; i petà sota sos peus una vilorda.
Perdé l'alè i parà esment. No es va sentir cap so: la quietud era
perfecta. La seva gratitud fou immensa. Aleshores donà el tomb per
sos corriols, entre les parets de mates de roldó, va girar-se amb
tanta de cura com si fos un vaixell, i després anà fent via
ràpidament, però amb tota cautela. En sortir a la pedrera es va
sentir segur: així és que aixecà els talons cuitosos i fugí. A vall,
avall, corregué fins a arribar a la casa del gal·lès. Donà un cop de
puny a la porta, i al cap de poc les testes del vell i sos dos fills
cepats eixiren a les finestres, d'una revolada.

-Què és, aquest aldarull? Quí truca? Què voleu?

-Deixeu-me entrar! De pressa! Tot us ho contaré!

-Ep! Quí sou?

-Huckleberry Finn... De presa! Deixeu-me entrar!

-Huckleberry Finn, tanmateix! No és un nom per a obrir massa portes,
jo diria! Però deixeu-lo entrar, minyons, i vejam què cosa és aquest
tribull.

-No ho digueu mai, que jo us ho hagi dit, si us plau- foren les
primeres paraules de Huck en fer la seva entrada. -No ho feu, si us
plau. Em matarien: és la certa. Però la vídua m'ha fet fineses, de
vegades, i ho vull dir, ho vull dir si em prometeu que no direu mai
que he estat jo.

-Per sant Jordi, que alguna cosa té a dir, o no obraria pas
d'aquesta manera!- exclamà el vell. -Treu-ho al defora, i ningú ho
contarà, minyó!

Tres minuts després, el vell i sos fills, ben armats, eren damunt el
turó i a punt de ficar-se pel tirany dels roldons, de puntetes, amb
les armes a les mans. Huck no va acompanyar-los més enllà. S'amagà
darrera un gran penyal, i vinga escoltar. Hi hagué un silenci
ronsejador, neguitós; i després, de cop i volta, una explosió
d'armes de foc i un crit. Huck no s'esperà a saber detalls. Apretà a
córrer, i es precipità turó avall, tan de pressa com les cames van
poder-lo dur.




CAPÍTOL XXXI

Quan la primera sospita d'alba es mostrà en el matí del diumenge,
Huck pujà a les palpentes el turó, i tustà dolçament a la porta del
gal·lès. Els habitants dormien, però era un son dalt d'un punxó, a
conseqüència de l'excitant episodi de la nit. Un crit vingué d'una
finestra:

-Quí hi ha?

La veu poruga de Huck respongué, tota baixa:

-Deixeu-me entrar, si us plau! No és sinó Huck Finn!

-És un nom que pot obrir aquesta porta de nit o de dia, minyó; i ben
vingut sigueu!

Aquestes paraules eren ben estranyes per a la oïda del minyó
rodamón, i les més plaents que mai hagués sentit. No pogué recordar
que la paraula darrera hagués estat mai aplicada amb referència a
ell.

La porta fou ràpidament oberta, i entrà. Hom donà seient a Huck, i
el vell i sos dos fills cepats es vestiren acuitadament.

-Ara, minyó, espero que tragineu salut i gana, perquè el desdejuni
estarà a punt tan aviat com el sol hagi eixit; i que trencarà el
bull fins a xiular: ja podeu començar d'abellir-vos. Jo i els nois
esperàvem que tornaríeu i pararíeu aquí, la darrera nit.

-Tenia quí sap l'esverament,- digué Huck -i vaig apretar a córrer.
Vaig engegar-me quan s'engegaren les pistoles, i no em vaig aturar
fins a haver fet tres milles. He vingut ara perquè volia esbrinar-ne
el què, sabeu?; i he vingut abans que trenqui el dia perquè no vull
topar aquests diables, baldament fossin morts.

-Bé, pobre company: feu posat d'haver tingut una nit ben aspra; però
aquí hi ha un llit per a vós, tot seguit que us hagueu desdejunat.
No, no són morts, minyó: massa que ens reca. Compreneu?, sabíem ben
bé on havíem d'aferrar-los, per la vostra descripció: així és que
ens esquitllàrem de puntetes fins que n'arribàrem a quinze peus (era
negre com un celler, aquell caminal de roldó!), i aleshores m'adono
que estava a punt d'esternudar. Quína mena de sort tan roïna! Vaig
mirar de fermar-ho, però tot endebades: havia de sortir, i va
sortir! Jo anava endavant, amb la pistola alçada; i, quan l'esternut
va fer que els dos bergants comencessin de fressejar per eixir del
camí, vaig cridar: -Foc, minyons!- I vaig disparar a l'indret on se
sentia la fressa. Això mateix feren els nois. Però en un segon van
ésser fora els bergants, i nosaltres al darrera, boscos avall. Em
penso que no els tocàrem. Dispararen un tret cadascú en començar a
fugir; però llurs bales xiulaven a la vora nostra i no ens feren cap
mal. Tan aviat com perdérem el so de llurs peus, vam deixar la caça
i devallàrem, i avisàrem els comissaris de policia. Van reunir una
força i eixiren a guardar la vora del riu, i, tan aviat com sigui
clar, el xerif i una ronda aniran a fer una batuda pels boscos. Els
meus nois no trigaran a ser-hi. El meu desig fóra que tinguéssim una
mena de descripció de aquests brètols; això seria un gran ajut, Però
no poguéreu veure en la fosca, quín posat tenien, em penso: oi,
minyó!

-Oh! sí! Vaig veure'ls a baix, al poblet, i els vaig seguir.

-Esplèndid! Descriviu-los, descriviu-los, minyó!

-L'un és l'espanyol sord i mut que ha donat el tomb per aquí una o
dues vegades, i l'altre és un de posat roí, esparracat...

-Ja n'hi ha prou, minyó: sabem quí són els homes! Vam topar-los al
bosc, darrera la casa de la vídua, un dia, i ells van escapolir-se.
Endavant, minyons, i digueu-ho al xerif: ja us menjareu el desdejuni
demà passat!

Els fills del gal·lès eixiren tot seguit. Quan deixaven la cambra,
Huck pegà un bot i digué:

-Oh! No ho digueu a ningú, si us plau, que hagi estat jo qui us hagi
espiat la cosa, si us plau!

-Molt bé si vós ho dieu, Huck; però hauríeu de tenir l'anomenada que
mereix el vostre fet.

-Oh! No, no! No ho digueu, si us plau!

Quan els joves se n'hagueren anat, el vell gal·lès va fer:

-No ho diran, i jo tampoc; però per què no voleu que se sàpiga?

Huck no volgué explicar altra cosa sinó que ja sabia massa sobre un
d'aquests homes, i que no voldria que l'home sabés que ell sabia res
contra d'ell, ni per tot el món: el mataria per haver-ho sabut, sens
dubte.

El vell prometé secret una vegada més, i digué:

-Còm és que seguíreu els dos subjectes, minyó? Tenien cares de
sospitosos?

Huck callà, mentre teixia una resposta tan cauta com li esqueia.
Després féu:

-Bé, veureu: jo só d'una mena malota (almenys tothom ho diu, i jo no
veig res a dir contra d'això), i de vegades no puc dormir gaire tot
pensant-hi i fent per manera de començar un nou tarannà de vida.
Això fou el que em passà la darrera nit: no podia dormir: així és
que vaig pujar carrer amunt, pels volts de la mitja nit, a donar un
tomb; i, quan vaig haver arribat a aquell vell dipòsit estropellat
de rajoles que hi ha vora la taverna de Temperança, vaig recolzar-me
a la paret per tenir una altra rumiada. Bé: aleshores mateix aquests
dos companys passaren esquitllant-se arran mateix de mi, amb alguna
cosa sota el braç, i vaig creure que devien haver-la robada. L'un
estava fumant, i l'altre necessitava foc; i per això s'aturaren al
meu davant mateix, i els cigars els il·luminaren les cares, i vaig
veure que el gran era l'espanyol sord i mut, per les seves patilles
blanques i l'emplastre de l'ull, i l'altre era un diable matusser,
d'aire esparracat...

-Poguéreu veure els parracs, a la llum dels cigars?

Això va fer vacil·lar Huck per un moment. Després digué:

-Bé, no ho sé pas; però, sigui com sigui, em sembla haver-los vist.

-Aleshores anaren fent via, i vós...

-Vaig seguir-los... Això és. Volia veure còm acabava tot allò... Com
que s'esquitllaven d'aquella manera! Vaig espiar-los fins a
l'entradeta de la vídua, i vaig romandre a la porta, i vaig sentir
que l'esparracat parlava de la vídua, i l'espanyol jurava que li
foradaria el posat, com vaig dir-vos a vós i als vostres dos fills.

-Còm s'entén! El sord i mut va dir tot això?

Huck havia comès una altra errada paorosa. Feia tot el que podia per
evitar que el vell assolís la més petita clarícia de quí podia ésser
l'espanyol; i tanmateix la seva llengua semblava determinada a
ficar-lo en trencacolls, a desgrat de tot el que ell pogués
intentar. Féu diferents esforços d'escapolir-se d'allà on havia
ficat peus; però l'esguard del vell era al seu damunt, i digué
disbarat darrera disbarat. Al cap de poc el gal·lès va dir:

-Fill meu, de mi no en tingueu por; per tot el món no voldria fer
mal a un cabell vostre. No; vull emparar-vos, vull emparar-vos.
Aquest espanyol no és sord i mut: això ho heu deixat anar sense
adonar-vos-en, i ara no podeu retirar-ho. Coneixeu alguna cosa,
sobre aquest espanyol, que us voleu reservar. Refieu-vos de mi.
Digueu-me el què és, i refieu-vos de mi: no us trairé.

Huck mirà els ulls honradíssims del vell per un moment. Després es
decantà, i murmurà a la seva oïda:

-No és un espanyol: és... Joe l'Indi!

El gal·lès gairebé saltà de la seva cadira. Tot seguit digué:

-Ara la cosa és ben natural. Quan parlàveu de retallar orelles i de
fendir nassos, em pensava que ho agençàveu, perquè els homes blancs
no prenen aquestes menes de revenja; però... un indi!... Això és
d'un altre paner.

Durant el desdejuni la conversa continuà, i en ella digué el vell
que la darrera cosa que havia fet amb els seus fills, abans de
colgar-se al llit, era agafar una llanterna i examinar l'entradeta i
el seu veïnatge per si hi havia senyals de sang. No en trobaren cap,
però capturaren un gros embalum de...

-De QUÈ?

Si aquelles paraules haguessin estat un llampec no haurien saltat
amb una sobtesa més atarantada dels llavis esblaimats de Huck. Sos
ulls eren oberts de bat a bat i son alè suspès, tot esperant la
resposta. El gal·lès féu un moviment; mirà, en resposta, de fit a
fit... tres segons... cinc segons... Després... després respongué:

-D'eines de lladregueria. Bé, què us passa?

Huck es deixà caure enrera, panteixant suaument, però amb pregona,
inexpressable satisfacció. El gal·lès el mirà greument, curiosament,
i tot seguit digué:

-Sí, eines de lladregueria. Sembla que això us lleva un gran pes de
sobre. Però per què heu tingut aquell ensust? Què us créieu que
trobaríem?

Huck es sentia en lloc estret: l'esguard inquisitiu era al seu
damunt: hauria dat qualsevol cosa per tenir el material d'una
plausible resposta. No se li acudí res; l'esguard inquisitiu
penetrava més i més endins. Se li ocorregué una contestació sense
sentit: no hi havia temps de suspesar-la: així és que, a l'atzar,
pronuncià, feblement:

-Llibres d'escola dominical, potser.

El pobre Huck estava massa anguniat, per a somriure; però el vell
rigué fortament, joiosament; sacsejà els detalls de la seva anatomia
de cap a peus, i acabà dient que una rialla com aquella era diner a
la butxaca d'un hom, perquè escurçava els comptes del metge com una
mala cosa. Després afegí:

-Pobre company! Esteu esblaimat i atuït: teniu posat de malaltejar.
No és estrany que estigueu una mica esmaperdut i fora de test. Però
ja en sortireu: el descans i la son em penso que us remuntaran
d'allò més bé.

Huck estava enfurit de pensar que havia estat tan bajoc i havia
traït una exaltació tan sospitosa. Perquè ell ja havia deixat córrer
la idea que el paquet portat de la taverna fos un tresor, tot seguit
que va sentir la conversa arran de l'entradeta de la vídua. Només ho
havia pensat, que no era el tresor: tanmateix no ho sabia, que no ho
fos: així és que la referència a un embalum capturat era massa
perquè es pogues contenir. Per tot plegat estava content que aquest
episodi hagués esdevingut, perquè ara sabia, fora de tot dubte, que
aquell embalum no era _l'embalum_: així és que el seu magí es
trobava en repòs i sobiranament confortable. De fet, tot semblava
ben encaminat, ara: el tresor romandria encara al número 2, els
homes serien capturats i empresonats aquell dia, i ell i Tom podrien
apoderar-se de l'or, aquella nit, sense cap mal de cap o temença
d'interrupció.

Tot just acabat el desdejuni, sonà un tust a la porta. Huck saltà en
cerca d'un amagatall, perquè no tenia el propòsit que se'l
relacionés, ni d'una manera llunyana, amb el darrer esdeveniment. El
gal·lès féu entrar diverses persones dels dos sexes, entre ells la
vídua Douglas, i reparà que grups de ciutadans s'enfilaven pel turó,
per badar davant l'entradeta. Així, doncs, les noves s'havien
escampat.

El gal·lès hagué de contar la història de la nit als visitants. La
gratitud de la vídua per la seva preservació fou tota expressiva.

-No me'n digueu una paraula, senyora. És un altre, ben segur, qui
mereix la vostra atenció, més que jo i els meus fills; però no em
permet que digui son nom. Mai no hauríem acudit allí si no hagués
estat per ell.

Naturalment, això excità una curiositat tan vasta que gairebé
empetití la matèria principal; però el gal·lès li permeté que
rosegués les entranyes de sos visitants, i per ells la comunicà a
tota la ciutat, perquè refusà de pendre comiat de son secret. Quan
totes les altres coses foren sabudes, la vídua digué:

-Tot llegint al llit, vaig adormir-me, i vaig anar dormint mentre hi
havia tot aquell renou. Per què no vinguéreu a despertar-me?

-Vam creure que no valia la pena. Aquells subjectes no era probable
que tornessin; no els restava cap eina per a treballar; i de què
hauria servit despertar-vos i dar-vos un espant de mort? Mos tres
negres vetllaren la vostra casa tota la resta de la nit. Ara han
tornat, tot just.

Vingueren més visites, i la història hagué d'ésser dita i redita per
espai de dues hores més.

No hi havia escola dominical durant les vacances de l'escola
quotidiana, però tothom va fer d'hora a l'església. L'esdeveniment
sensacional fou ben escorcollat. Vingueren noves que no s'havia
trobat encara cap rastre dels bergants. Quan el sermó fou acabat, la
muller del jutge Thatcher es decantà al costat de la senyora Harper,
en anar passadís avall amb la multitud, i digué:

-Que dormirà tot el dia, la meva Becky? Ja m'ho pensava, que es
cansaria de mala manera.

-La vostra Becky?

-Sí- féu ella amb un esguard astorat. -No ha passat aquesta nit a
casa vostra?

-I ara! No!

La senyora Thatcher s'esblaimà i caigué damunt un banc, mentre la
tia Polly, enraonant vivament amb una amiga, passava per allí. La
tia Polly digué:

-Bon dia, senyora Thatcher. Bon dia, senyora Harper. Em penso que
Tom ha estat a casa vostra, aquesta nit; en una de vostres cases. I
ara té por de venir a l'església. He de veure el què n'hi ha.

La senyora Thatcher mogué el cap feblement, i encara es tornà més
esblaimada.

-No ha vingut a casa- digué la senyora Harper començant d'esdevenir
intranquila.

Una palesa angúnia aparegué a la cara de la tia Polly.

-Joe Harper: heu vist el meu Tom, aquest matí?

-No senyora.

-Quína és, la darrera vegada que l'heu vist?

Joe féu per manera de recordar-se'n, però no estava ben segur de la
cosa. La gent s'aturava d'eixir de l'església. Van córrer els
murmuris, i una inquieta preocupació s'ensenyorí de tots els posats.
Els infants i els mestres joves foren anguniosament interrogats.
Tots digueren que no havien reparat si Tom i Becky eren al vaporet
en el viatge de retorn. Era fosc. Ningú no havia pensat a esbrinar
si algú mancava. Un jove, a la fi, digué barroerament la seva
temença que encara fossin a la cova! La senyora Thatcher caigué en
basca. La tia Polly es posà a plorar i recargolà les mans.

L'alarma corregué de boca en boca, de grup a grup, de carrer a
carrer; i al cap de cinc minuts les campanes sonaven
desesperadament, i tot el poble era en peu. L'episodi de Cardiff
Hill caigué immediatament en la insignificància. Els lladres foren
oblidats, hom ensellà cavalls, hom aparellà bots, hom ordenà que el
vaporet sortís, i, abans que l'esglai hagués envellit de mitja hora,
dos cents homes s'escampaven, per la carretera i el riu, cap a la
cova.

Durant tota la tarda cançonera, el poble semblà buid i mort. Moltes
dones visitaren la tia Polly i la senyora Thatcher, i provaren de
reconfortar-les. Ploraren amb elles, també, i això encara fou millor
que les paraules.

Durant tota la nit tediosa, el poble esperà noves; però en albejar,
finalment, el matí, tots els mots que vingueren foren: -Porteu-nos
més candeles, i porteu queviures.- La senyora Thatcher estava
gairebé folla, i la tia Polly també. El jutge Thatcher enviava
missatges d'esperança i encoratjament, de la cova estant, però no
comunicaven pas veritable goig.

El vell gal·lès tornà a casa cap a trenc de dia, esquitxat de sèu de
candela, empastifat d'argila i gairebé mort. Trobà que Huck era
encara al llit que li havia estat destinat, i que la febre el feia
delirar. Els metges eren tots a la cova: així és que comparegué la
vídua Douglas i s'encarregà del pacient. Digué que faria tot el que
podria, perquè, al capdavall, que fos bo, dolent o indiferent, era
de Nostre Senyor, i cap cosa de Nostre Senyor no havia d'ésser
abandonada. El gal·lès digué que Huck tenia bones qualitats, en el
fons, i la vídua digué:

-Podeu refiar-vos-en. Aquesta és la marca de Nostre Senyor. Ell no
l'abandona. Mai no l'abandonarà. I aquesta marca la duu tota
criatura que ve de les seves mans.

Pels volts del migdia, colles d'homes aclaparats arribaren al
poblet, cada una pel seu cantó; però la gent més forta seguia
cercant. Totes les noves no feien sinó dir que havíen estat
escorcollades llunyanies de la caverna mai visitades abans; que tot
recó i clivella seria completament examinat; que, onsevulla que hom
anés a raure, en aquell laberint de passadissos, hom veia llums que
voleiaven d'ací d'allí en la distància, i que cridòria i trets de
pistola enviaven a la oïda llurs baumades reverberacions per avall
de les naus ombrívoles. En un indret, lluny de la banda usualment
atravessada pels excursionistes, hom havia trobat les paraules BECKY
i TOM damunt la paret de roca, escrites amb fum de candela, i ben a
la vora un tros de cinta tacat de sèu. La senyora Thatcher reconegué
la cinta i plorà damunt ella. Digué que era l'última relíquia que
tindria de la seva filla, i que cap altra memòria d'ella no seria
tan preciosa, perquè aquesta fou la darrera que deixà son cos vivent
abans que vingués la mort esglaiadora. Alguns digueren que de tant
en tant, dins la cova, lluïa una remota llumeneta, i aleshores
esclatava una cridòria entusiasmada, i una vintena d'homes anaven,
arraïmats, pel ressonant passadís avall; i això sempre acabava amb
una atuïdora decepció: no eren allí, els infants: no era sinó el
llum d'un que cercava.

Tres paorosos dies amb llurs nits anaren arrossegant llurs hores
tedioses, i el poblet caigué en una estupor sense esperança: ningú
tenia cor per a res. El casual descobriment, tot just realitzat, que
el propietari de la Taverna de Temperança servava begudes
alcohòliques en el seu local, amb prou feines agità el pols de
l'opinió, tot i essent la cosa formidable.

En un interval de lucidesa, Huck inicià feblement el tema de les
tavernes; i, finalment, demanà, amb una vaga temença que hagués
esdevingut la pitjor desgràcia, si hom havia descobert res a la
Taverna de Temperança d'ençà que ell havia caigut malalt.

-Sí- digué la vídua.

Huck pegà un bot en el seu llit, amb els ulls esverats.

-Què! Quína cosa?

-Licors! I la casa ha estat tancada. Ajaieu-vos, minyó. I quín
espant m'heu donat!

-Només digueu-me una cosa, només una, si us plau! Ha estat Tom
Sawyer, qui ho ha trobat?

La vídua trencà el plor.

-Quietud, quietud, minyó; quietud! Ja us he dit, abans, que no heu
de parlar. Esteu molt, molt malalt!

Hom no havia trobat altra cosa que licor: hi hauria hagut qui-sap-lo
safaretx si hagués estat l'or. Així, doncs, el tresor era perdut per
a sempre, per a sempre. Però per què devia plorar, ella? Era curiós,
que plorés!

Aquests pensaments s'obriren pas, obscurament, a través del magí de
Huck; i, sota el cansament que li causaren, caigué en el son. La
vídua va dir-se:

-Té, ja dorm, pobre infeliç! Trobar-ho Tom Sawyer! Tant de bó que
algú pogués trobar-lo a ell! Ah! No en resten gaires, ara, que
encara tinguin prou esperança, o prou força, per a continuar
cercant!




CAPÍTOL XXXII

Tornem ara a la part de Becky i Tom en la forada. Anaren recorrent
els ombrívols passadissos amb la resta de l'expedició, visitant les
familiars meravelles de la cova; meravelles a les quals hom havia
donat, com a motius, noms exageradament precisos, com _la Sala de
Rebre, La Catedral, El Palau d'Aladí_, i així per l'estil. Al cap de
poc començà la taleia de jugar a fet, i Tom i Becky s'hi esmerçaren
amb zel, fins que l'esforç anà esdevenint enujós. Després
davallaren, errívols, per una sinuosa avinguda, tenint les candeles
en l'aire i llegint l'entremesclada teranyina de noms, dates,
adreces postals i divises, mitjançant les quals les parets de roca
semblaven pintades amb frescos... de fum de candela. Seguint
endavant, amb la conversa, poc repararen que es trobaven ja en un
indret de la cova on no hi havia frescos a les parets. Pintaren
llurs noms, amb fum, damunt una pedra rafeguda, i avançaren més. Al
cap de poc arribaren a un indret on un rierol, tot escorrent-se
damunt un escull i carregat d'un sediment de calç, amb el transcurs
d'edats ronsejadores havia anat formant un Niàgara, amb rulls i
randes de pedra resplendent i perdurable. Tom estrenyé el cos contra
ell per il·luminar-lo i dar-ne la gaubança a Becky. I trobà que
amagava una mena d'espadada escala natural, closa entre parets molt
estretes; i tot seguit l'ambició de descobrir va apoderar-se d'ell.
Becky respongué a la seva iniciativa, i feren un senyal de fum per a
llur futur guiatge, i partiren cap a la recerca. Serpejaren per un
camí i un altre camí, d'allò més avall de les secretes fondàries de
la cova; feren una altra marca, i prengueren una via lateral, a
esbrinar novetats per dir-les als que havien romàs a dalt. En un
indret trobaren una esbarjosa caverna, del sostre de la qual
penjaven una munió d'estalactites resplendents, de la llargada i
diàmetre d'un braç humà.

La corregueren tota, astorant-se i admirant, i en acabat la deixaren
per pendre un dels nombrosos passadissos que hi anaven a raure.
Aquest camí els portà en poc temps a una font encisera, que tenia
incrustada a la conca un gebre de cristalls fulgurants. Es trobava
en mig d'una caverna, els murs de la qual eren sostinguts per un
bell nombre de columnes fantàstiques que havien estat formades per
la unió de grans estalactites i estalagmites, resultat del gotejar
mai estroncat en les centúries. Sota el sostre, extensos aplecs de
ratapinyades s'hi havien atapeït, a milers en cada esbart. Els llums
molestaven les bestioles, i davallaren a colles, a cents, xisclant i
precipitant-se furiosament a les candeles. Tom sabia llur estil, i
el perill d'aquesta mena de conducta; agafà la mà de Becky i la
precipità dins el primer corredor que va oferir-se-li. I que no fou
pas massa d'hora, perquè una rata pennada apagà el llum de Becky amb
la seva ala mentre ella sortia de la caverna. Les ratapinyades
percaçaren els minyons fins a bella distància; però els fugitius es
capbussaven en cada nou passadís que se'ls oferia, i a la fi es
lliberaren de aquells éssers perillosos. Tom va trobar un llac
subterrani, al cap de poc, que estenia la seva fosca superfície
qui-sap-lo lluny, fins que la seva forma desapareixia en les
tenebres. Volia explorar-ne els marges, però conclogué que seria
millor de seure i reposar una estona, abans. Aleshores, per primera
vegada, la quietud profunda de l'indret posà una mà apegalosa damunt
els esperits dels nois. Becky digué:

-Bé, no m'hi havia fixat, però em sembla que fa molt de temps que no
he sentit ningú dels altres.

-Penseu, Becky, que estem molt més avall que no pas ells; i no sé a
quina distància en sentit nord o sud, o est, o el que sigui. No
podríem pas sentir-los, d'aquí estant.

Becky començà de tornar-se aprehensiva.

-Em plauria saber quant de temps hem estat aquí baix, Tom. Val més
que reculem.

-Sí, em sembla que és millor; potser val més.

-Podreu trobar el camí, Tom? Tot això és un embolic ben retort.

-Em penso que podria trobar-lo, però hi ha les ratapinyades. Si ens
apaguessin totes dues candeles ens trobaríem en un paorós
trencacoll. Val més que provem un altre camí, per no haver de passar
per aquella banda.

-Bé, però espero que no ens perdrem. Fóra tan terrible!- I l'infant
s'estremí només de pensar en aquelles esgarrifoses possibilitats.

Començaren de passar un corredor, i l'atravessaren en silenci per
molt de temps, mirant a cada nou forat, per veure si trobaven
quelcom de familiar en el seu aspecte; però tots els eren estranys.
Cada vegada que Tom feia un escorcoll, Becky sotjava la seva cara en
espera d'un senyal encoratjador, i ell deia alegrement:

-Oh! Molt be! No és aquest, però hi arribarem una mica més enllà!

Però es sentia menys i menys esperançat a cada fallida, i aviat
començà de trencar per avingudes divergents, al més foll atzar, amb
l'esperança desesperada de trobar la que calia. Encara deia que allò
anava «molt bé»; però hi havia tanta de paor feixuga en el seu cor,
que les paraules havien perdut llur dring, i sonaven com si hagués
dit:

-Tot està perdut!

Becky es repenjava al seu costat, en una angoixa d'espaordiment, i
feia tots els possibles per contenir-se les llàgrimes; però elles
brollaren. A la fi digué:

-O Tom! Tant se val, les ratapinyades! Tornem per aquell camí!
Sembla que cada vegada anem pitjor i més enfora.

Tom s'aturà.

-Escolteu!- digué.

Pregon silenci: silenci tan entranyable, que fins i tot llurs alens
es destacaven en la quietud. Tom cridà. El crit anà resonant pels
corredors buits, i finà en llunyania, en un so desmaiat que semblava
un petit acompassament de rialla burleta.

-Oh! No ho torneu a fer, Tom! És massa ferest!- digué Becky.

-És ferest, però val més que ho faci, Becky: _poden_ sentir-nos.- I
tornà a cridar.

El _poden_ era un horror encara més glaçador que la fantasmal
rialleta, de tant que confessava una esperança esvaïda. Els minyons
romangueren silenciosos, parant esment; però sense cap resultat. Tom
reculà pel camí per on havia vingut i accelerà sos passos. Al cap de
ben poc, una certa indecisió en la seva manera revelà a Becky un
altre fet terrible: no podia retrobar el camí de vinguda.

-O Tom! No hi heu fet cap marca!

-Becky, he estat un ximple, un ximple! No se m'ha acudit que calia
fer el camí de retorn! No, no puc trobar el camí: tot està
embolicat.

-Tom, estem perduts! estem perduts! Mai, mai no podrem sortir
d'aquest lloc basardós! Oh! Per què vam deixar els altres!

Es deixà caure en terra, i esclatà en un plor tan frenètic, que a
Tom l'astorà la idea que Becky pogués morir o perdre el seny.
S'assegué al seu darrera, i posà els braços al voltant d'ella: ella
colgà la cara en el seu pit, es repenjà d'ell, esplaià totes ses
terrors, ses inútils recances; i els llunyans ecos ho retornaven
tot, convertit en rialles mofetes. Tom va demanar-li que revifés la
seva esperança: ella digué que no podia. Tom començà de vituperar-se
i dir-se penjaments per haver-la conduïda a aquesta llastimosa
situació. Això li donà millor resultat: Becky digué que feia
esforços per esperar de bell nou; que s'aixecaria i el seguiria
onsevulla que la menés, amb la sola condició que no tornés a parlar
d'aquella manera. Perquè la conducta d'ell, féu, no havia estat més
vituperable que la seva.

Així, doncs, continuaren caminant esmaperduts, simplement a l'atzar:
tot el que podien fer era avançar, continuar avançant. Per una breu
estona l'esperança va gloriar-se de reviure: no pas amb cap raó per
a fonamentar-ho, sinó perquè està en la seva natura de reviure quan
la deu no n'ha estat estroncada pels anys i la familiaritat amb les
fallides.

No va passar gaire estona que Tom no prengués la candela i la bufés.
Aquest estalvi volia dir molt: no calien les paraules. Becky ho
comprengué, i la seva esperança finà de bell nou: sabia que Tom
tenia una candela sencera i tres o quatre caps sobrers a la butxaca,
però li calia estalviar.

No trigà la fadiga a fer valer els seus drets. Els nois procuraren
de no parar-hi esment, perquè era horrible de pensar en seure quan
el temps havia esdevingut tan preciós: avançar, en alguna direcció,
en qualsevol direcció, era almenys un progrés i podia comportar un
fruit; però seure era imitar la mort i abreujar el seu encalç.

A la fi les fràgils cametes de Becky refusaren de portar-la més
enllà. S'assegué. Tom reposà amb ella, i parlaren de llurs estatges,
i dels amics que tenien, i dels llits confortables, i sobre tot de
la llum! Becky plorava, i Tom feia per manera que se li acudís algun
altre estil de reconfortar-la; però tots sos encoratjaments s'havien
esfilagarsat amb l'ús, i sonaven com a sarcasmes. La fadiga de Becky
era tan feixuga, que va anar-se endormiscant, fins a trencar el son.
Tom n'estigué content. Tot seient, li mirava la cara estirada, i
veia còm se li tornava suau i natural sota la influència de somnis
plaents; i al cap de poc hi albejà un somriure, i s'hi aturà. La
cara, tranquila, reverberava quelcom de pacífic i guaridor, vingut
al propi esperit, i sos pensaments vagarejaven cap a temps passats i
memòries somnioses. Mentre estava ben endins de la seva
consirositat, Becky, es despertà amb una airosa rialleta, però que
es glaçà mortalment en els seus llavis i acabà en un gemec.

-Oh! Còm he pogut dormir! Voldria que mai, mai, m'hagués despertat!
No, no: me'n desdic, Tom! No feu aquest posat! No ho tornaré a dir.

-Estic content que hagueu dormit, Becky: esteu més reposada, ara, i
trobarem el camí de sortida.

-Podem provar-ho, Tom; però he vist una contrada tan bella, en el
meu somni! Em penso que ens n'hi anirem.

-Potser no; potser no. Coratge, Becky, i continuem les provatures.

S'aixecaren i seguiren caminant a l'atzar dant-se les mans, orbs
d'esperança. Feren per manera de computar quant de temps havien
estat dins la cova; però no sabien sinó que semblava que haguessin
passat dies i setmanes. I, amb tot, era palès que això no podia
ésser, perquè llurs candeles no eren encara exhaurides.

Molt de temps després d'això (no haurien pogut dir quant) Tom digué
que els calia caminar sense fressa i parar l'oïda per sentir els
degotissos: necessitaven trobar una font. En trobaren una al cap de
poca estona, i Tom digué que era hora de tornar a reposar. Tots dos
estaven cruelment fadigats, però Becky digué que creia que podria
anar una mica més enllà. La sorprengué d'oir que Tom era d'un altre
parer: no podia capir-ho. S'assegueren, i Tom plantà la candela a la
paret, en front d'ells, amb una mica d'argila. Llur magí aviat
s'aqueferà: no digueren un mot per qui-sap-lo temps. Després Becky
rompé el silenci:

-Tom, tinc molta de gana.

Tom es tragué quelcom de la butxaca.

-Us recordeu d'això?- va dir.

Becky gairebé va somriure.

-És nostra coca de noces, Tom.

-Sí. Voldria que fos gran com un barril, perquè no tenim altra cosa.

-Vaig deixar-la de banda a la forada, Tom, perquè poguéssim
somniejar damunt ella, com la gent gran fa amb la coca de llurs
noces; però... serà nostre...

Deixà trencada la frase en aquell indret. Tom partí la coca i Becky
menjà amb bon delit, mentre Tom rosegava la seva meitat. Hi havia
abundor d'aigua per a cloure-hi el festí. Al cap de poc, Becky
suggerí que podien caminar de bell nou. Tom romangué en silenci un
moment. Després va fer:

-Becky: si us dic una cosa, podreu comportar-la?

La faç de Becky s'esblaimà, però digué que podria.

-Bé, doncs, Becky: cal que romanguem aquí, amb aigua per a beure.
Aquest trosset de candela és l'últim que ens resta.

Becky no pogué contenir les llàgrimes i els planys. Tom féu el que
pogué per reconfortar-la, però amb efecte ben migrat. A la fi Becky
digué:

-Tom!

-Què, Becky?

-S'adonaran de nostra manca, i vindran a cercar-nos!

-Ben cert! Ben cert que ho faran!

-Potser estan cercant-nos, ara, Tom.

-Bé, em penso que sí. Espero que sí.

-Quan repararan la nostra absència, Tom?

-Quan tornin al vapor, em penso.

-Tom, pot ésser fosc, aleshores: se n'adonaran, que no hi siguem?

-No ho sé. Però tanmateix la vostra mare se n'adonarà tan aviat com
hagin arribat al poble.

Una mirada d'espant a la cara de Becky retornà a Tom els seus
sentits, i veié que havia comès una errada. Becky no havia d'anar a
casa aquella nit! Els infants esdevingueren silenciosos i pensívols.
Al cap d'un moment, un nou esclat de consternació en Becky mostrà a
Tom que la cosa que ell tenia al magí havia colpit així mateix el
d'ella: del matí del diumenge podia haver-ne transcorregut la meitat
abans que la senyora Thatcher descobrís que Becky no havia estat a
la casa de la senyora Harper.

Els infants clavaren els ulls en llur bocí de candela, i vigilaren
còm anava fonent-se a pleret, implacablement; veieren la mitja
polzada de ble que romania, al capdavall, tota sola; veieren la
débil flama alçant-se i caient, la prima columna de fum,
enfiladissa, aturant-se-li al cim un instant, i després...
l'absoluta horror de les tenebres!

Quant de temps hagués trigat Becky a retornar a una lenta
consciència de trobar-se plorant en braços de Tom, ni l'un ni
l'altre haurien sabut dir-ho. Tot el que sabien era que, després
d'una tongada de temps que semblava qui-sap-lo llarga, tots dos es
despertaren d'una mortal estupor somnolenta i tornaren a fer-se
càrrec de llurs misèries. Tom digué que devia ésser diumenge,
aleshores, i potser dilluns. Procurà de fer que Becky parlés, però
sos dols eren massa corprenedors: totes les seves esperances eren
esvaïdes. Tom digué que llur absència devia haver estat reparada
feia temps, i que sens dubte la recerca anava endavant. Cridaria, i
potser vindria algú. Ho intentà; però, en la fosca, els ecos sonaven
tan paorosament, que no va tornar-hi.

Les hores anaven escolant-se, i la fam turmentà altra vegada els
captius. Una part de la mitja coca de Tom romania: se la partiren i
la menjaren. Però semblà que tinguessin més fam que no pas abans: el
pobre bocí de menja no féu sinó esmolar el desig.

Al cap de poc, Tom digué:

-Sst! No sentiu això?

Tots dos contingueren llur alè i pararen l'orella: se sentia un so
com de crit llunyà, desmaiat. Tom va fer-hi resposta immediatament,
i, dant a Becky la mà, començà d'anar a les palpentes pel corredor
en aquell sentit. Aviat escoltà de bell nou: altra vegada sentiren
el so, i aparentment una mica més a prop.

-Són ells!- digué Tom. -Ja vénen! Avanceu, Becky! Estem salvats,
ara!

La joia dels presoners fou gairebé atuïdora. Llur acuitament era,
però, relatiu; perquè els pous abundaven i havien de guardar-se'n.
No trigaren a topar-ne un, i s'hagueren de parar. Podia ésser de
tres peus de profunditat; podia ésser de tres cents: no hi havia
manera de passar-lo, ça com lla. Tom s'ajagué damunt son pit i
arribà tan avall com pogué. Res de fons: havien de romandre allí i
esperar fins que els cercadors arribessin. Escoltaren: evidentment
els crits de la llunyania anaven fent-se més distants. Al cap d'un
moment o dos s'havien esvaït totalment. O dissort descoratjadora!
Tom cridà fins a enronquir-se, però no li valgué. Parlà
esperançadament a Becky, però va passar un segle d'afanyosa espera
sense que tornés a oir-se cap so.

Els infants, a les palpentes, retornaren a la font. El temps, remís,
s'arrossegava. Dormiren altre cop, i es desvetllaren, plens de fam i
amargor. Tom creia que devia ésser dimarts, aleshores.

En aquell moment una idea el colpí. Hi havia alguns passadissos
laterals a llur abast: seria millor d'explorar-ne algun que no pas
comportar la càrrega del temps feixuc dins l'ociositat. Es tragué un
cordill d'estel de la butxaca, el nuà a un sortint de roca i ell i
Becky començaren de caminar, Tom al davant, descabdellant el fil a
mesura que avançaven a les palpentes. A la fi de vint graons el
corredor acabava en un lloc on calia saltar. Tom s'agenollà i palpà
cap avall, i després tan enllà, al voltant del recó, com pogué
abastar convenientment amb la mà. Féu un esforç per estendre's una
mica més a la dreta; i, en aquell moment, encara no a vint yardes de
distància, una mà humana, tenint una candela, aparegué darrera una
roca! Tom féu un crit esclatant, i tot seguit la mà fou seguida pel
cos al qual pertanyia: el de Joe l'Indi! Tom en fou paralitzat: no
podia moure's.

Experimentà una pregona satisfacció, a l'instant següent, en veure
que _l'espanyol_ apretava a córrer i es perdia de vista. Tom
s'estranyà que Joe no hagués reconegut la seva veu i no hagués
comparegut i l'hagués mort, per haver declarat al Tribunal. Però els
ecos degueren disfressar-li la veu: sens dubte això era, va raonar
ell. L'esglai de Tom havia afeblit tots els seus muscles. Es digué a
sí mateix que, si hagués tingut prou força per a tornar a la font,
hauria romàs allí, i no hi havia cosa que l'hagués temptat a córrer
el perill de trobar de bell nou Joe l'Indi. Tingué compte de no dir
a Becky el que havia vist. Digué que només havia cridat «per si
reeixia».

Però la fam i la malaurança, al cap de molt de temps, es feren més
fortes que les temences. Una altra espera tediosa a la font i un
altre són, de força durada, hi feren mudança. Els infants es
despertaren, desvetllats per una fam desesperada. Tom cregué que ja
devia ésser dimecres o dijous, o potser divendres o dissabte, i que
havia estat abandonada la recerca. Es proposà d'explorar un altre
passadís: se sentia amb voluntat de confrontar Joe l'Indi i totes
les terrors. Però Becky s'havia decandit: s'havia capbussat en una
extenuada apatia, i no podia ésser reviscolada. Digué que esperaria
on es trobava, i moriria: poc havia de trigar gaire estona. Digué a
Tom que partís amb el cordill d'estel, i explorés, si volia, però li
pregava que tornés de tant en tant i li parlés; i li féu prometre
que, quan vingués l'hora terrible, romandria al seu devora i li
agafaria la mà fins que tot fos acabat.

Tom la besà, sentint que un nus li escanyava la gorja, i va fer
veure que confiava de trobar els cercadors o una eixida de la cova.
Després, amb el cordill d'estel a la mà, anà davallant a les
palpentes, a grapes i damunt els genolls, per un dels passadissos,
devastat per la fam i emmalaltit per les pronòstigues de les
imminents acaballes.




CAPÍTOL XXXIII

Vingué la tarda del dimarts, i anà esvaint-se, fins arribar a l'hora
baixa. El poblet de Sant Petersburg encara plorava: els infants
perduts no havien estat trobats. Pregàries públiques havien estat
ofertes per a ells, i moltes de pregàries privades, on el suplicant
posava tot el cor; però tanmateix no venien bones noves de la cova.
La majoria dels cercadors havien abandonat l'escorcoll, i tornat a
llurs quefers quotidians, dient que evidentment els minyons no
serien mai trobats. La senyora Thatcher estava molt malalta, i
gairebé tot el temps delirava. La gent deia que trencava el cor de
sentir-li cridar la seva filla; i alçava el cap, i escoltava, de
vegades un minut sencer, i després tornava a ajeure's aclaparada,
amb un gemec. La tia Polly havia caigut en una persistent melangia,
i sa testa grisa s'havia tornat blanca, gairebé del tot. El poblet
començà son repòs en caure la nit del dimarts, afligit i desvalgut.

Per allí a mitja nit les campanes del poblet esclataren en un repic
desesperat, i en un moment eixamejaren pels carrers gent frenètica,
a mig vestir, que cridaven: -Veniu! veniu! Ja els han trobats!-
Cassoles de llauna i corns s'uniren a l'aldarull. La gent s'acoblà i
anaren cap al riu, i trobaren els infants que venien en un vehicle
decobert, arrossegat per homes del poble que cridaven. Els altres
s'atapeïren a llur volt, s'uniren a llur marxa cap al poble, i es
precipitaren magníficament pel carrer major, braolant visques
darrera visques!

El poble s'il·luminà. Ningú no féu retorn a son llit. Era la nit més
assenyalada que el llogarret hagués vist en tota sa vida. Durant la
primera mitja hora, una processó d'habitants desfilà per la casa del
jutge Thatcher, agafà els nois salvats i els besà, esqueixà la mà de
la senyora Thatcher, féu per manera de parlar i no pogué, i sortí
plorant a dolls.

La felicitat de la tia Polly fou completa, i la de la senyora
Thatcher si fa no fa. Seria absoluta, però, tot seguit que el
missatger tramès amb les grans noves cap al coval hagués pogut
assabentar-ne son marit.

Tom jeia damunt un sofà, amb un àvid auditori al seu voltant, i
digué la història de la prodigiosa aventura, encabint-hi alguns
afegitons sensacionals per agençar-la; i acabà amb la descripció de
còm deixà Becky i continuà una eixida d'esploració; còm seguí dues
avingudes, tan enllà com li permeté el seu cordill d'estar; còm en
seguí una altra en tota la llargada del cordill, i estava a punt de
entornar-se'n quan llucà una taqueta llunyana que semblava claror de
dia, i deixà el cordill, i anà a les palpentes envers ella, i
empenyé cap i espatlles enfora d'un trau i veié l'ample Mississipí
que el vorejava. I, només que hagués estat de nit, no hauria vist
aquella taqueta de claror, i no hi hauria tornat a explorar el
passadís! Digué còm es féu enrera en cerca de Becky i li comunicà la
bona nova, i ella li digué que no la impacientés amb aquelles
poca-soltes, perquè estava atuïda, i sabia que estava per morir, i
li venia de grat. Descrigué còm havia maldat amb ella i l'havia
convençuda, i còm Becky gairebé morí de joia en haver anat a les
palpentes fins a l'indret on veié, talment, la blava taqueta de la
llum del dia, i còm ell, d'una embranzida, eixí del forat, i després
l'ajudà a ella a fer-ho; còm segueren allí i cridaren d'alegria; còm
uns homes passaren en una barca, i Tom els cridà i els digué llur
situació i llur famolenc estat; com els homes no cregueren, a la
primeria, la bròfega història, «perquè», digueren, «us trobeu cinc
milles més avall d'on és la cova», i després els pujaren a la barca,
remaren cap a una casa, els donaren sopar, els feren reposar fins a
dues o tres hores després de caure la nit, i en acabat els portaren
al poble.

Abans que albegés, el jutge Thatcher i el grapat de cercadors que
eren amb ell foren descoberts dins la cova, per la pista de fil
d'empalomar que havien anat deixant al darrera, i hom els assabentà
de les grans noves. De tres dies i nits de tràfec i de fam dintre la
cova, hom no se'n podia desempallegar de cop i volta, com Tom i
Becky no trigaren a descobrir. Feren llit tot dimecres i dijous, i
semblaven esdevenir més atuits i gastats a cada moment. Tom s'aixecà
una mica el dijous, anà al poble el divendres, i gairebé estigué del
tot refet el dissabte; però Becky no es desencambrà fins el
diumenge, i en acabat semblà que hagués sofert una malaltia
exhauridora.

Tom s'assabentà de la malaltia de Huck i anà a veure'l el divendres;
però no pogué ésser admès a l'alcova, com tampoc el dissabte ni el
diumenge. En acabat fou admès diàriament; però li advertiren que no
digués un mot de l'aventura i no tragués cap tema de conversa
excitant. La vídua Douglas en romania a la vora per veure si obeïa.
A casa seva Tom s'enterà de l'esdeveniment de Cardiff Hill, i de còm
el cadàver de l'home esparracat havia estat descobert al riu, per
atzar, vora l'embarcador: potser s'havia ofegat mentre procurava
fugir.

Al cap d'una quinzena de son rescat de la cova, Tom eixí a visitar
Huck, que ja havia guanyat prou fortalesa, aleshores, per a sentir
una conversa excitant; i Tom en tenia una d'amanida que
l'interessaria, a son juí. La casa del jutge Thatcher es trobava en
el camí que seguia Tom, i s'hi aturà a veure Becky. El jutge i
alguns amics es posaren a enraonar amb Tom, i algú li demanà
irònicament si no li plauria de tornar a la cova. Tom digué que sí;
que li semblava que ho trobaria tot pla.

El jutge digué:

-Bé, n'hi ha d'altres com vós, Tom: no en tinc el menor dubte; però
ja ens n'hem captingut, d'això. Ningú tornarà a perdre's en aquella
cova.

-Per què?

-Perquè, fa dues setmanes, vaig fer armar amb plaques de ferro, i
tancar amb tres panys, la seva portassa; I en tinc les claus.

Tom es tornà blanc com el paper.

-Què passa, minyó? Ei! Veniu, qualsevol! Porteu un vas d'aigua!

L'aigua fou servida i tirada a la cara de Tom.

-Ah! Ja us heu retornat. Què teníeu, Tom?

-O jutge! És que Joe l'Indi és a la cova!




CAPÍTOL XXXIV

Al cap de cinc minuts les noves s'havien escampat, i una dotzena de
barcades d'homes feien llur via a la cova de McDougal, i el vaporet,
ben atapeït de passatgers, no trigà a seguir-los. Tom Sawyer era a
la barca on anava el jutge Thatcher. Quan la porta de la cova fou
oberta, un patètica vista es mostrà en la penombra opaca de
l'indret: Joe l'Indi jeia estirat a terra, amb la cara arran de
l'escletxa de la porta, com si sos ulls dalerosos haguessin romàs
clavats fins al darrer moment en la llum i la vida del món lliure
del defora. Tom en fou commogut, perquè sabia per experiència còm
havia sofert aquell malanat. Sa compassió es desvetllà, però
tanmateix experimentà una ufanosa sensació d'alleujament i de
seguretat, aleshores, que li revelava, en un grau abans no valorat
abastament, quína considerable càrrega de por havia pesat damunt seu
d'ençà del dia que va alçar la veu contra aquest sanguinari
bandejat.

El coltell de caçar de Joe l'Indi era al seu devora, amb la fulla
mig partida. La gran post que hi havia al peu de la porta havia
estat estellada i feta miques amb tediosa tasca. Inútil treball,
tanmateix, perquè la roca viva formava una llinda al defora, i sobre
aquest material obstinat el ganivet no havia aconseguit res: l'únic
mal se l'havia fet el ganivet mateix. Però, baldament no hi hagués
hagut cap destorb de pedra, la tasca hauria estat així mateix
inútil, perquè, si la post hagués estat foragitada del tot, Joe
l'Indi no hauria pogut encabir el seu cos sota la porta, i ell ho
sabia. Així, doncs, només havia estellat aquell indret per fer una
cosa o altra, per passar el temps ronsejador, per esmerçar en
quelcom les seves torturades facultats. Ordinàriament hom podia
trobar una dotzena de caps de candela plantats a les escletxes del
vestíbul, on els excursionistes els havien deixat; però ara no se'n
veia cap: el presoner els havia anat cercant i se'ls havia menjats.
S'havia enginyat, també, per atrapar unes quantes rates pennades, i
se les havia menjades així mateix, no deixant-ne sinó els unglots.
El pobre malanat havia mort de fam. En un indret d'a la vora, una
estalagmita havia anat alçant-se de terra, segle darrera segle,
bastida per la gota d'aigua de l'estalactita que tenia al damunt. El
captiu havia trencat l'estalagmita, i havia posat damunt el socot
una pedra, on tenia obrada una mica de concavitat, per recollir la
preciosa gota que queia una vegada cada vint minuts amb la paorosa
regularitat d'un so de rellotge: una cullaradeta petita cada vint-i-
quatre hores. El degotís ja hi era quan les Piràmides foren noves,
quan Troia caigué, quan foren posats els fonaments de Roma, quan
Jesús fou crucificat, quan Guillem el Conqueridor creà l'Imperi
anglès, quan Colomb navegava, quan el carnatge de Lexington era «una
nova». Ara hi cau, i seguirà caient quan totes les coses que diem
hagin romàs en la tarda de la història, i l'hora baixa de la
tradició, i seran engolides dins la nit espessa de l'oblit. Tenen,
totes les coses, un fi i una missió? Caigué pacientment, la gota
d'aigua, per espai de cinc mil anys, per trobar-se a l'abast
d'aquella necessitat de l'efímer insecte humà, i té un altre
important objecte a complir en deu mil anys venidors? Tant se val.
Han passat una pila d'anys d'ençà que el desvalgut mestís baumà la
pedra per recollir-hi les inapreciables gotes d'aigua; però, fins i
tot avui, l'excursionista mira més estona aquella pedra patètica i
aquella aigua de lent degotar que no pas les mateixes meravelles de
la caverna: ni el mateix _Palau d'Aladí_ no pot rivalitzar-hi.

Joe l'Indi fou enterrat vora la gola de la cova, i la gent hi anà a
ramades en barques i carros, del poblet estant i de tots els masos i
caserius d'una rodalia de set milles; hi portaren llurs infants, i
tota mena de queviures; i confessaren que gairebé s'havien divertit
tant en l'enterrament com haurien fet en veure'l enforcat.

Aquest enterrament aturà la ulterior creixença d'una cosa: la
súplica adreçada al governador per tal que Joe fos perdonat. La
petició havia reunit una colla de firmes: hom havia tingut moltes de
reunions ploroses i eloqüents, i un comitè de dones totes
sentimentals havia estat designat per anar, amb extraordinari dol i
gemegadissa, a trobar el governador i pregar-li que fos un ase
clement i trepitgés el seu deure. Hom creia que Joe l'Indi havia
matat cinc habitants del poblet; però què hi feia? Llucifer mateix
que hagués estat, hauria pogut acoblar una pila de curts de gambals,
decidits a escritotejar llurs noms al peu d'una súplica de perdó i a
deixar caure damunt ella una llàgrima de ses canals d'aigua, sempre
perjudicades i traspuadores.

El matí després de l'enterrament, Tom se'n dugué Huck a una banda
reservada, per tenir-hi una important conversa. Huck, aleshores,
sabia ja pel gal·lès i la vídua Douglas tota l'aventura de Tom; però
Tom digué que es pensava que hi havia una cosa que no li havien fet
saber, i que d'aquesta cosa volia parlar.

A Huck se li entristí la cara, i féu:

-Ja sé què és: heu anat al Número 2 i no hi heu trobat sinó whisky.
Ningú em va dir que haguéssiu estat vós, però vaig compendre que el
devíeu ésser, de seguida que vaig sentir parlar d'aquesta qüestió
del whisky; i vaig capir que no havíeu arreplegat el diner perquè
d'una manera o altra us hauríeu acostat on jo no era i m'ho hauríeu
fet saber, encara que haguéssiu tingut la boca closa per a tothom.
El cor sempre m'havia dit que no en tiraríem cap tros a l'olla.

-Bé, Huck: jo no vaig dir-ne res, d'aquell taverner. Ja sabeu que la
seva taverna anava com una seda el dissabte, que és quan vaig anar a
la forada. No us recordeu que havíeu de vigilar-la aquella nit?

-Oh! sí! És que sembla que hagi passat un any! Fou la mateixa nit
que vaig seguir Joe l'Indi fins al tros de la vídua.

-Vau seguir-lo?

-Sí. Però... muixoni!... Em penso que Joe l'Indi ha deixat amics al
seu darrera, i no vull que m'amarguin la vida i em juguin males
passades. Si no hagués estat per mi, seria a Texas, ara, d'allò més
bé.

Aleshores Huck digué tota la seva aventura, en confidència, a Tom,
el qual fins a aquell moment només havia sentit la part que en sabia
el gal·lès.

-Bé- digué Huck al cap de poca estona, tornant a la qüestió
principal -el que va pescar el whisky del Número 2 va pescar els
diners, també, penso jo. Sigui com sigui, és cosa perduda per a
nosaltres, Tom.

-Huck, els diners no han estat mai al Número 2!

-Còm!- Huck escorcollà vivament la cara del seu companyó! -Heu
tornat a trobar la pista d'aquests diners, Tom?

-Huck, són a la cova!

Els ulls de Huckleberry flamejaren.

-Torneu-ho a dir, Tom!

-Els diners són a la cova!

-Tom, digueu la veritat, ara: va de facècia o de bo de bo?

-De bo de bo, Huck: tan de bo de bo com mai hagi dit cap cosa en la
vida. Voldreu anar-hi amb mi i ajudar-me a treure'ls?

-Ja ho crec, que voldré! Voldré, si és en un indret on puguem
arribar amb llum i sense temença de perdre'ns.

-Huck, podem fer-ho sense gens ni mica d'enquimerament.

-De primera! I per què penseu que els diners són a...?

-Huck, espereu a saber-ho fins que siguem allí. Si no els trobem,
m'avinc a donar-vos el meu timbal i totes les coses que mai hagi
arreplegat. Ho faré, mala negada!

-Molt bé. D'això, se'n diu engegar-se! I quan serà?

-Ara mateix, si voleu. Esteu fort abastament?

-És molt endins de la cova? Fa tres o quatre dies que moc els
puntals, ara; però no puc caminar més d'una milla, Tom: o, si més
no, aquest és el meu parer.

-Hi ha unes cinc milles, fins allí, pel camí que tothom pendria,
fora de mi; però hi ha una drecera d'allò més curta que ningú la
sap, fora de mi. Huck, us hi portaré en un bot. Jo remaré fins allà,
i tornaré a remar fins aquí, jo tot sol. No haureu de donar ni un
cop de rem.

-Almenys eixim ben endegats.

-Molt bé. Necessitem pa i vianda, i les pipes, i un saquet o dos, i
dos o tres cordills d'estel, i algunes d'aquestes coses de nova mena
que en diuen _mistos_. Ja us dic jo que quí sap les vegades vaig
desitjar de tenir~ne uns quants, en ésser allà dins.

Una mica després de migdia, els nois emmanllevaren un bot d'un
habitant del poblet que estava absent, i van posar-se tot seguit en
camí. Quan foren unes quantes milles més avall del forat de la cova,
Tom digué:

-Veieu? Tot aquest roquissar és del mateix caient, del forat de la
cova estant, fins qui-sap-lo en avall. No hi ha cases ni clapes de
bosc: són les mateixes mates. Però no veieu aquell indret
esblanqueït allà baix, on hi ha una rossola? Bé, doncs, això és una
de les meves marques. Ara anirem a terra.

Desembarcaren.

-Ara, Huck, aquí on estem, podríeu tocar aquell forat per on vaig
sortir, amb una canya de pescar. Vejam si sabríeu trobar-lo.

Huck cercà a tot el volt i no trobà res. Tom avançà altívolament
envers un grup de roldons espessos i digué:

-Veu's-lo aquí! Mireu-lo, Huck; és el forat més avinent de la
contrada. I, sobre això, muixoni! Fa temps que vull ésser lladre,
però reconec que em calia trobar una cosa així, i el romanso era on
l'aniria a cercar. Ara ja el tenim, i el tindrem secretament; només
hi deixarem venir Joe Harper i Ben Rogers. Perquè, naturalment, ha
d'ésser una partida: altrament seria fora d'estil. La Partida de Tom
Sawyer! Sona esplèndidament: veritat, Huck?

-Sí, talment, Tom. I a quí robarem?

-Oh! A tothom, si fa no fa. Als vianants: aquest és principalment el
costum.

-I hom els mata?

-No, no sempre. Se'ls encabeix a la cova fins que paguen un rescat.

-Què és, un rescat?

-Diners. Els feu arreplegar tot el diner que puguin de sos amics, i,
després que els heu tingut un any tancats, si no l'arrepleguen, els
mateu. Aquest és el costum general. Però les dones no les mateu. Les
dones les tanqueu, però sense matar-les. Sempre són belles i riques,
i qui-sap-lo espaordides. Els preneu els rellotges i altres coses
que duen, però sempre llevant-vos el capell i parlant amb cortesia.
No hi ha ningú tan cortès com els lladres: a tots, els llibres ho
trobareu. Bé, les dones comencen d estimar-vos, i, al cap d'una o
dues setmanes que són a la cova, paren de plorar, i després no
podreu aconseguir de cap de les maneres que se'n vagin. Si les en
traieu, tomben en rodó i tornen. Això es veu a tots els llibres.

-Bé, és de primera, Tom. Em penso que és millor que no l'ésser
pirata.

-Sí, és millor per alguns cantons, perquè hom està més a prop de
casa, i del circ, i totes aquestes coses.

Mentrestant tot estava a punt, i els minyons entraren pel forat, Tom
el primer. S'obriren pas fins a l'altre cap de la foradada, lligaren
llurs cordills d'estel empalmats, i anaren avançant. Uns quants
passos els portaren a la font, i Tom sentí una esgarrifança en tot
el seu cos. Mostrà a Huck el fragment de ble encastat damunt un
pilot d'argila, contra la paret, i descrigué còm ell i Becky havien
espiat la flama que oscil·lava i moria.

Els minyons començaren de baixar el to fins al murmuri, perquè la
quietud i la tenebror del lloc els oprimien l'esperit. Anaren fent
via, i al cap de poc encetaren i seguiren l'altre passadís de Tom,
fins que arribaren al lloc on calia saltar. Les candeles revelaren
el fet que no era realment un precipici, sinó una espadada
muntanyola d'argila, d'uns vint o trenta peus d'altura. Tom va
zumzejar:

-Ara us mostraré quelcom, Huck.

Aixecà la candela en l'aire i digué:

-Mireu cap al recó, tan lluny com pugueu. No veieu la cosa?... allí,
damunt la grossa roca de més enllà, feta amb fum de candela?

-Tom, és una creu.

-Doncs bé: on és, el Número 2? _Sota la creu_: oi? Allà sota és on
vaig veure que Joe l'Indi ficava la seva candela, Huck!

Huck mirà una estona de fit a fit el místic senyal, i digué amb veu
sacsejada:

-Tom, sortim d'aquí!

-Còm s'entén! I deixar córrer el tresor!

-Sí, deixeu-lo: la fantasma de Joe l'Indi corre per aquí, sens
dubte.

-No, Huck: no hi corre: rodarà per l'indret on va morir, lluny, a
l'entrada de la cova, a cinc milles d'aquí.

-No, Tom: no hi serà, allà: voltarà pels encontorns de sos diners.
Conec el costum de les fantasmes, i vós també.

Tom començà de témer que Huck tenia raó: s'aplegaren recels en la
seva ment. Però al cap de poc se li acudí una idea:

-Ei, Huck: estem perdent el seny: la fantasma de Joe l'Indi no
voltarà pas per una banda on hi ha la creu!

El punt estava ben tocat: féu el seu efecte.

-Tom, no hi havia pensat, en això, però és veritat: és una sort, per
a nosaltres, aquesta creu. Penso que hem de trescar cap allí i
percaçar la caixa.

Tom passà al davant, obrint matussers graons a la muntanyola
d'argila en la seva davallada. Huck el seguí. Quatre avingudes
sortien de la petita caverna on era el gran penyal. Els minyons
n'examinaren tres sense resultat. Trobaren un petit catau en la més
pròxima a la base de la roca, amb un jaç de flassades estès en
terra, i també un vell elàstic, i un budell on hi havia hagut un
embotit de porc, i els ossos ben rosegats de dues o tres òlibes;
però no hi havia la caixa dels diners. Els minyons escorcollaren i
tornaren a escorcollar l'indret, però endebades. Tom va fer:

-Digué _sota la creu_. Bé aquest passadís és el més atansat a
complir això d'escaure's sota la creu. No pot pas ésser sota la roca
mateixa, perquè està sòlidament plantada en terra.

Cercaren a tot arreu una vegada més, i després s'assegueren
descoratjats. Huck no podia suggerir cap cosa. Al cap de poca
estona, Tom digué:

-Mireu, Huck: aquí hi ha petjades i una mica de sèu de candela vora
un costat de la roca, però no als altres costats. A què ve, això? Em
jugo qualsevol cosa que els diners són sota la roca. Cavaré
l'argila.

-Bon acudit, Tom- digué Huck amb animació.

El _veritable Barlow_ de Tom eixí tot seguit, i encara no havia
cavat quatre polzades que topà fusta.

-Ei, Huck: no sentiu això?

Huck començà aleshores de cavar i esgarrapar. Aviat foren descoberts
i separats alguns taulons. Ells amagaven un precipici natural que
conduïa sota el penyal. Tom va ficar-s'hi i sostingué la candela tan
lluny, sota la roca, com pogué; però digué que no podia veure la fi
de l'espluga. Es proposà d'explorar-ho. Es decantà i davallà:
l'estret camí baixava gradualment. Seguí les tortes de son camí, de
primer cap a la dreta, després cap a l'esquerra, amb Huck als seus
talons. Tom va donar una volta, per una corba de poca durada i
exclamà:

-En nom de Déu, Huck! Mireu aquí!

Era la caixa del tresor, ben segur, ocupant una confortable
caverneta, amb un barrilet de pólvora buit, un parell d'escopetes en
llurs estoigs de cuiro, dos o tres parells de mocassins, un cinyell
de cuiro, i algunes altres deixalles ben amarades pels degotissos.

-A la fi és nostre!- digué Huck llaurant amb la mà entre les
monedes, d'una entelada lluïssor. -Ja som rics, manoi!

-Huck, sempre havia pensat que l'hauríem. És massa bonic per a
creure-ho, però l'hem hagut, verament! Escolteu: no badoquegem per
aquí; esquitllem-nos cap a fora, Deixeu-me veure si puc alçar la
caixa.

Pesava unes cinquanta lliures, Tom podia alçar-la matusserament,
però no pas traginar-la com convenia.

-Ja m'ho pensava- digué: -la traginaven com una cosa feixuga, aquell
dia, de la casa on surt por: vaig reparar-ho. Crec encertat el meu
acudit de venir amb els saquets.

Aviat hi foren, els diners, en el saquet; i els minyons pujaren cap
al penyal de la creu.

-Ara anem a cercar les escopetes i les altres coses- digué Huck.

-No, Huck; deixem-ho allí. Justament són les coses que ens caldran
quan ens posem a robar. Hem de servar-les allí constantment, i hi
tindrem les nostres orgies, allí dins, també. És un indret
avinentíssím, per a les orgies.

-Què són orgies?

-No ho sé pas; però els lladres sempre en fan, i és clar que
nosaltres també n'haurem de fer. Endavant, Huck: hem estat aquí dins
qui-sap-lo temps. Es fa tard, em penso. I em corre la rateta.
Menjarem i fumarem en arrivar al bot.

Al cap de poc eixiren a l'escamot de mates de roldó, miraren
estratègicament enfora, veieren la ribera neta, i no trigaren a
menjar i a fumar dins el bot.

Quan el sol davallava cap a l'horitzó, mogueren els rems i
començaren la ruta. Tom examinava la ribera durant el llarg
capvespre, parlotejant vivament amb Huck, i desembarcaren poc
després d'haver-se escampat la fosca.

-Ara, Huck,- digué Tom -amagarem els diners a la golfa del cobert de
fusta de la vídua, i jo hi pujaré al matí i en traurem el compte i
en farem les parts; i després cercarem un indret, per dins el bosc,
on estigui segur. Esteu-vos aquí ben quiet, i vigileu la mercaderia,
mentre jo, d'una correguda, pispo el carretó de Benny Taylor. No
trigaré ni un minut.

Desaparegué; i tot seguit retornà amb el carretó, hi posà els dos
saquets, va cobrir-ho amb alguns drapots, i s'engegà, amb el
carregament al seu darrera. Els minyons, un cop arribaren a la casa
del gal·lès, s'aturaren a reposar. Quan estaven a punt de
«tornar-hi», el gal·lès va sortir i va fer-los:

-Ep! Qui hi ha?

-Huck i Tom Sawyer.

-Molt bé! Veniu amb mi, nois: tothom us està esperant. Apa,
acuiteu-vos: endavant, tot dret. Ja l'estiraré jo, el carretó. Oh! i
no és tan lleuger com podria ser! Hi heu posat rajoles o metall
venturer?

-Metall venturer- digué Tom.

-Ja m'ho pensava: els nois d'aquest poble malden més i fan més el
ximple per atrapar seixanta cèntims de ferro vell per vendre'l a la
fundició, del que farien per guanyar el doble de moneda en una feina
regular. Però aquesta és la naturalesa humana. Cuiteu, cuiteu!

Els minyons desitjaven saber a què venia la pressa.

-Tant se val: ja ho veureu quan siguem amb la vídua Douglas.

Huck digué, amb alguna aprehensió, perquè temps ha que estava
acostumat a ésser objecte de falses acusacions:

-Senyor Jones, no hem fet res de mal.

El gal·lès es posà a riure.

-Bé, no ho sé pas, Huck, fill meu: no en sé res, d'això. Que no sóu
bons amics, vós i la vídua?

-Sí. Bé, ella, tanmateix, me n'ha estat, de bona amiga.

-Molt bé, doncs. Per què us heu d'esverar?

Aquesta pregunta no trobà sencera resposta, dins el lent esperit de
Huck, abans de trobar-se empès, juntament amb Tom, dins la sala de
la senyora Douglas. El senyor Jones deixà el carretó vora la porta i
els seguí.

L'indret era sumptuosament il·luminat, i tota la gent obiradora del
poble s'hi esqueia. Hi eren els Thatchers, els Harpers, els Rogers,
la tia Polly, Sid, Mary, el ministre, el director del periòdic, i
molts altres; i tots amb la millor roba. La vídua rebé els minyons
tan coralment com ningú fos capaç de rebre dues criatures d'aquell
posat. Estaven coberts d'argila i de sèu de candela. La tia Polly
esdevingué carmesina d'humiliació, i arrufà les celles i mogué el
cap envers Tom. Ningú, però, va sofrir tant com els dos minyons. El
senyor Jones digué:

-Tom no era a casa, encara: així és que ho deixava córrer; però a
ell i a Huck els he ensopegat a la meva porta, i els he portat a
cuita corrents.

-Molt ben fet- digué la vídua. -Veniu amb mi, minyons.

Després se'ls emportà a una alcova i digué:

-Ara renteu-vos i vestiu-vos. Aquí hi ha vestits per a dos,
complets. Camises, mitges: tot hi és. Són de Huck (no, no em
regracieu, Huck): el senyor Jones ha comprat l'un vestit i jo
l'altre. Però us vindran bé a tots dos. Poseu-vos-els. Ens
esperarem: quan fareu prou goig baixareu.

I sortí.




CAPÍTOL XXXV

Huck digué:

-Tom, si trobéssim una corda vindria bé d'escapar-nos: la finestra
no és gaire alta.

-Brocs! Per què us voleu escapar?

-Bé, no hi estic avesat, a aquesta mena de gentada: no puc
comportar-ho. No hi baixaré pas, allí, Tom.

-Oh! No em vingueu amb romansos! És una cosa de no-res. A mi no
m'importa gens ni mica. Ja en tindré esment, de vós.

Sid aparegué.

-Tom- digué: -la tieta us ha estat esperant tota la tarda. Mary us
havia deixat el vestit dels diumenges a punt, i tothom
s'impacientava per vós. Escolteu: no és greix i argila, això que
teniu a la roba?

-Ep, senyor Siddy! Capteniu-vos de vós mateix! A què ve, tota
aquesta festassa?

-És una recepció de la vídua, de les que ella sol dar. Aquesta
vegada és per al gal·lès i els seus fills, que aquella nit la van
treure del mal pas. I escolteu: puc dir-vos una cosa, si voleu
saber-ho?

-Bé, què?

-Veureu: el vell Jones es proposa donar una sorpresa a la gent que
avui s'ha aplegat aquí. Jo tanmateix he pogut sentir còm en parlava
amb la tieta, en secret: però em penso que ara, de secret, ja no
n'és gaire. Tothom ho sap, i la vídua es veu que també, pel molt que
dóna entenent que no ho sap. Oh! El senyor Jones necessitava que
Huck fos aquí: no podia amollar el seu gran secret sense Huck:
sabeu?

-Secret de quina cosa, Sid?

-El seguiment dels lladres, fins al tros de la vídua, que va fer
Huck. Em penso que el senyor Jones es prometia dar-se una bella
estona amb la seva sorpresa, però em jugo qualsevol cosa que se li
tornarà aiguapoll.

Sid cloquejà una rialleta amb molt de contentament i satisfacció.

-Sid: sóu vós, qui ho ha dit?

-Oh! Tant se val, qui hagi estat: algú ho ha dit, i amb això n'hi ha
prou.

-Sid, no hi ha sinó una persona, en aquest poble, prou roïna per a
fer això: i sóu vos. Si us haguéssiu trobat com va trobar-se Huck,
us hauríeu esquitllat turó avall, i no n'hauríeu dit un mot a ningú,
dels lladres. No podeu fer sinó coses roïnes, i no podeu comportar
de veure lloat a ningú per fer-ne de bones. Vet-ho aquí: no
regracieu, com diu la vídua.- I Tom malmenà a cop de punys les
orelles de Sid, i l'empenyé cap a la porta amb un cert nombre de
puntades de peu. -Ara aneu i digueu-ho a la tieta, si goséssiu, i
demà ja veurem quína sumanta!

Alguns minuts després els invitats de la vídua eren a la taula, tot
sopant, i una dotzena de minyons estaven davant les tauletes
laterals de la mateixa cambra, segons l'estil d'aquella terra i
d'aquell temps. A l'hora oportuna el senyor Jones féu son petit
parlament, en el qual regraciava la vídua per l'honor que els feia,
a ell i a sos fills; però digué que hi havia una altra persona, la
modèstia de la qual...

I va seguir, i va anar-se estenent. Revelà son secret sobre la
participació de Huck en la aventura, amb la més bella faisó
dramàtica que sabia; però la sorpresa que motivà era, en gran part,
estrafeta, i no pas tan clamorosa i efusiva com hauria estat sota
més venturoses circumstàncies. Tanmateix la vídua va fer una
ostentació d'espalmament d'allò més bonica; i amuntegà tants de
compliments i tanta de gratitud damunt Huckleberry, que ell gairebé
oblidà la incomoditat quasi intolerable de son nou vestit per la
incomoditat totalment intolerable d'ésser ofert com una rodella a
l'esguard i a les lloances de tothom.

La vídua digué que es proposava donar a Huck la seva casa per llar,
i fer-lo instruir; i que quan tingués el diner estalviat el faria
entrar en els negocis, modestament. L'avinentesa de Tom era
arribada. Digué:

-Huck no ho necessita: és ric!

Sols un considerable esforç de la cortesia dels invitats contingué
la rialla de justa i escaient satisfacció que es mereixia aquesta
gustosa facècia; però el silenci era una mica desmanegat. Tom el va
rompre:

-Huck té diners, avui. Potser no us ho creieu, però en té una pila.
Oh! No cal que us en rigueu: em penso que us els puc mostrar.
Espereu-vos un minut.

Tom se n'anà cap a fora. Els invitats es miraven l'un a l'altre amb
un interès perplex, i miraven interrogativament Huck, bocaclòs.

-Sid: què li passa, a Tom?- digué la tia Polly. -Ell... Bé, mai hi
ha manera de saber-ne el què, d'aquest minyó. Jo mai...

Tom entrà, havent-se-les amb el pes del saquet, i la tia Polly no
acabà la seva frase.

Tom escampà el bé de Déu de monedes d'or damunt la taula, i digué:

-Veieu, què us deia? La meitat és de Huck, i l'altra meitat és meva!

L'espectacle va trencar l'alè a tothom: tothom era bocabadat; ningú
parlava, per un moment. Després hi hagué una demanadissa unànime
d'explicacions. Tom digué que podia dar-ne, i ho féu. La història va
ésser llarga, però xarbotant d'interès. Amb prou feines hi hagué una
interrupció de ningú que trenqués l'encís de son doll. Quan Tom
hagué acabat, el senyor Jones digué:

-Em creia haver manegat una petita sorpresa per a aquesta ocasió,
però ara ja no val res. Aquesta altra la fa d'allò més migrada: ho
reconec.

El diner fou comptat: la suma passava una mica de dotze mil dòlars.
Era més del que ningú dels presents hagués vist mai en una sola
vegada, encara que allí hi havia diverses persones que tenien molt
més en propietat.




CAPÍTOL XXXVI

El lector pot restar convençut que la ganga de Tom i Huck produí una
forta sensació en el pobre poblet de Sant Petersburg. Una quantitat
tan gran, i tota ella veritablement encaixada, semblava gairebé
increïble. Se'n parlotejà, de la cosa, i se la va estufar i
glorificar fins que el seny de molts dels habitants vacil·là sota la
tensió del malaltís exaltament. Totes les cases de Sant Petersburg i
els llogarrets veïns foren analitzades, post darrera post, i llurs
fonaments descolgats i escorcollats, en la recerca del tresor ocult.
I no pas per minyons, sinó per homes; i alguns de ben seriosos i
sense el més petit romanticisme. Onsevulla que Tom i Huck
apareguessin, hom els festejava, els admirava, s'hi embadalia. Els
minyons no podien recordar que llurs observacions haguessin estat de
pes, abans; però ara les dites llurs eren atresorades i repetides:
tot el que feien, ça com lla, semblava ésser considerat com a
notable: havien perdut, evidentment, el poder de fer i dir coses
vulgars. A més, llur passada història va ser furgada, i hom descobrí
que hi havia marques d'originalitat ben paleses. El periòdic local
publicà esbossos biogràfics dels minyons.

La vídua Douglas posà el diner de Huck al sis per cent, i el jutge
Thatcher féu el mateix amb el de Tom, a requesta de la tia Polly.
Cada minyó tenia ara una renda simplement prodigiosa: un dòlar per
cada dia de feina de l'any, i mig més els diumenges. Era exactament
ço que guanyava el ministre. (No, era el que li prometien:
generalment no podia arreplegar-ho.) Amb un dòlar i quart per
setmana, un minyó podia ésser allotjat, mantingut i ensenyat, en
aquells antics dies innocents... i també vestit i rentat, fet i fet.

El jutge Thatcher s'havia format una gran opinió de Tom. Digué que
cap minyó dels corrents no hauria tret mai la seva filla de la cova.
Quan Becky digué al seu pare, en estricta confiança, còm, a
l'escola, Tom havia rebut les fuetades en lloc d'ella, el jutge en
fou visiblement commogut; i, quan ella demanà gràcia per la gran
mentida que Tom havia dit per transportar el fueteig de l'espatlla
d'ella a la seva, el jutge digué, en un bell esclat, que aquella era
una mentida noble, generosa, magnànima: una mentida digna de
redreçar el cap i transitar per la història de bracet amb la lloada
Veritat de George Washington sobre la destral! Becky pensà que son
pare mai no havia semblat tan alt i tan ufanós com quan caminava per
la cambra i dava un cop de peu i deia això. Ella eixí de dret, i va
assabentar-ne Tom.

El jutge Thatcher esperava que algun dia veuria Tom fet un gran
advocat o un gran militar. Digué que tenia l'intent de procurar que
Tom fos admès a l'Acadèmia Militar Nacional, i després educat en la
millor escola jurídica del país, perquè pogués estar ensinistrat per
exercir una de les dues carreres, o totes dues. La riquesa de Huck
Finn, i el fet de trobar-se sota la protecció de la vídua Douglas,
l'introduí a la societat (no: va llançar-l'hi, va precipitar-l'hi),
i els seus sofriments gairebé ultrapassaven la mesura de les seves
forces. Els servents de la vídua el tenien net i polit, pentinat i
raspallat; i de nit el colgaven entre llençols antipàtics, sense una
petita màcula o llàntia que hi pogués estrènyer contra el cor i
reconèixer per amiga. Hagué de menjar amb ganivet i forquilla; hagué
d'usar tovalló, tassó i plat; hagué d'apendre el seu llibre; hagué
d'anar a l'església; hagué de parlar amb tanta de propietat que el
llenguatge esdevingué insípid en sos llavis: onsevulla que es girés,
les barreres i cadenes de la civilització el tancaven i el fermaven
de cap a peus.

Sofrí coratjosament per tres setmanes les seves calamitats; i
després, un dia, va resultar esgarriat. Per espai de quaranta vuit
hores la vídua el cercà per tot arreu, afligidíssima. El públic s'hi
encaparrà en gran manera: tot ho remenaren, i dragaren el riu en
cerca del seu cos. A les primeres hores del terç matí, Tom Sawyer,
assenyadament, anà furgant per algunes bótes buides que hi havia més
enllà de l'escorxador fora d'ús, i trobà el refugiat dins una
d'elles: Huck hi havia dormit. Acabava de desdejunar-se amb alguns
caps i bocins de menjar robat. I jeia al ras, ara, còmodament
aparellat amb la pipa. Estava despentinat, escabellat, i duia la
mateixa antiga ruina de parracs que l'havia fet pintoresc en els
dies que era lliure i feliç. Tom el va escometre, li digué el
trasbals que havia causat, i va instar-lo a tornar a casa. La cara
de Huck perdé son pacífic comportament i prengué un tirat melangiós.
Digué:

-No me'n parleu, Tom. Ho he tastat, i no guixa: no guixa, Tom. No és
per a mi: no hi estic avesat. La vídua em tracta bé, i és amorosa;
però no puc comportar el seu estil. Em fa llevar a la mateixa hora
cada matí; em fa rentar; em pentinen d'una manera que esgarrifa; no
em volen deixar dormir en el cobert de fusta. He de portar els
vestits condemnats que m'ofeguen: sembla que no deixin passar gens
d'aire, tanmateix; i faig goig d'una manera tan endiastrada que no
puc tirar-me a terra, ni ajeure'm, ni rodolar enlloc. Que no m'he
escapolit per una porta de celler, fa... bé, jo diria que fa anys.
He d'anar a l'església, i suar i suar: no puc veure aquells sermons
enfarbalanats. No puc atrapar-hi una mosca, allà dins. No puc
mastegar tabac, i he de dur sabates tot el diumenge. La vídua es
posa a taula en tocar una campana; se'n va al llit en tocar la
campana; es lleva en tocar la campana: tot és tan feréstegament
acompassat, que un hom no pot comportar-ho.

-Bé, tothom ho fa així, Huck.

-Tom, és igual. Jo no sóc tothom, i no puc comportar-ho. Esparvera
de veure's lligat alxí. A mi deu-me el ser deixat, que és una cosa
planera: no hi estic, jo, per gent que li manca un bull. He de
demanar-ho, per anar a fer una pescada; he de demanar-ho, per anar a
capbussar-me al riu: mala fi tingui un hom, si no he de demanar
totes les coses. Bé, havia de parlar amb tanta gentilesa que no
tenia consol: no tenia més remei que pujar a la golfa i renegar una
mica cada dia per dar-me gustet a la boca, o bé hauria mort. La
vídua no em deixava fumar, no em deixava fer esgarips, no em deixava
badallar, ni estirar-me, ni escupir davant la gent.- I després en un
accés d'especial irritació i ofensa, digué: -I, mala negada! pregava
a totes hores. Mai no he vist una dona com aquella! No hi havia més
remei que plantar-la, Tom: com ho sentiu. I, a més, l'escola aviat
s'obrirà, i jo hauria hagut d'anar-hi. Bé, això no hauria pogut
comportar-ho, Tom. Veieu Tom? Això d'ésser ric no és pas de primera,
com diuen. És neguitejar-se i neguitejar-se, i suar i suar, i
desitjar a tota hora que un hom fos enterrat. I a mi aquest vestit
m'escau; i aquesta bóta m'escau. I poc els tornaré a deixar de
banda. Tom, mai no m'hauria vist en aquest tribull si no hagués
estat per aquells diners: ja podeu pendre la meva part amb la
vostra, i dar-me de tant en tant deu cèntims (no pas moltes vegades,
perquè jo no dono una malla per cap cosa sinó quan és d'allò més
difícil d'haver); i vós aneu i em feu quedar com una persona amb la
vídua.

-O Huck! Ja sabeu que no podeu fer-ho, això: no estaria bé. I, a
més, si tasteu per una mica més d'estona aquesta cosa, us arribarà a
plaure.

-M'arribarà a plaure! Sí, de la manera que em plauria una estufa
roent si havia d'ajeure-m'hi al damunt tan llarg com só. No, Tom: no
seré ric, i no viuré a les seves maleïdes cases ofegadores. Em
plauen els boscos, i el riu, i les bótes. I poc els deixaré. Mala
negada!... ara que havíem arreplegat escopetes i una cova, i havíem
pres el determini de robar! I vet aquí que aquesta ximplesa del
diable ha hagut de treure el nas i fer-ho malbé tot!

Tom veié l'avinentesa que se li oferia:

-Mireu, Huck; això de ser ric no em fa pas tornar enrera de posar-me
a lladre.

-No? Oh! Malvinatge! Parleu de bo de bo ben rebé, Tom?

-Tan de bo de bo com que ara estic assegut. Però, Huck, no us podem
deixar entrar a la colla si no sóu respectable: sabeu?

La joia de Huck va extingir-se.

-No m'hi podeu deixar entrar, Tom? No em vau deixar entrar a fer de
pirata?

-Sí, però això és diferent: un lladre és de més to, que no pas un
pirata, en general. Hi ha moltes terres on estan qui-sap-lo amunt de
la noblesa: són ducs i coses per l'estil.

-Escolteu, Tom: no hem estat sempre amics, vós i jo? Oi que no em
deixaríeu a les capses? Oi, Tom? Oi que no ho faríeu? Digueu. Oi,
Tom?

-Huck, puc voler-ho o puc no voler-ho; però què diria la gent? Ves,
dirien: -Uix! La colla de Tom Sawyer! Quína terregada hi ha! I ho
dirien per vós, Huck. No us plauria pas, això; ni a mi tampoc.

Huck romangué algun temps en silenci, esmerçant-se en una lluita
mental. A la fi digué:

-Bé, tornaré a casa de la vídua per un mes, i m'hi aferraré i miraré
si puc comportar-ho, si vós em deixeu pertànyer a la colla, Tom.

-Molt bé, Huck: això és anar llatí! Anem, vell companyó, i demanaré
a la vídua que us afluixi una mica, Huck.

-Ho fareu, Tom, tanmateix? Està bé, això. Si ella em deixa portar
algunes coses de les que estiguin de més mal borràs, jo fumaré
d'amagat i renegaré d'amagat, i faré tots els possibles o esclataré.
Quan engegareu la colla i ens farem lladres?

-Oh! Ben aviat. Aplegarem els minyons, i potser aquesta nit farem la
iniciació.

-Farem la què?

-La iniciació.

-Quína cosa és?

-És jurar d'estar l'un al costat de l'altre, i no dir mai els
secrets de la colla, baldament ens fessin bocins, i matar qualsevol
(i tota la seva família) que perjudiqui el cos d'un de la colla.

-Això és lluït! això és ben lluït, Tom, a fe!

-Oi: que n'és, jo en faig la juguesca. I tots aquests juraments
s'han de fer a mitja nit, en el lloc més soliu i basardós que pugueu
trobar. El més escaient és una casa on surti por; però ara totes
estan malmeses.

-Bé, això de la mitja nit és de primera, ça com lla, Tom.

-Sí, talment. I heu de jurar damunt d'una caixa de mort, i firmar-ho
amb sang.

-Això sí que és una cosa que val la pena! Bé, és un milió de vegades
més divertit que el piratejar. Me estaré estaqueta amb la vídua fins
que em mori, Tom; i, si arribo a ser una lladre de grapa regular i
en parla tothom, em penso que ella n'estarà orgullosa d'haver-me
estirat cap a casa seva, fora de la mullena!




ACABAMENT

Així acaba aquesta crònica. Com que és estrictament la història d'un
minyó, ha d'aturar-se aquí: no podria passar gaire endavant sense
esdevenir la de un home. Quan hom escriu una novel·la sobre gent
gran, sap exactament on ha d'aturar-se, això és, al casament; però
quan hom escriu sobre la minyonia ha d'aturar-se allà on pot.

La major part dels personatges que surten en aquest llibre encara
viuen, i són pròspers i feliços. Podrà semblar, algun dia, que
valgui la pena de rependre la història dels més joves, i veure quína
mena d'homes i dones esdevingueren: així, doncs, serà més assenyat
de no revelar cap cosa, ara, d'aquesta part de llurs vides.












SANG NOVA



VOLUM I



GENT DE MUNTANYA



I

Estimadíssim Ramon: acabo de rebre la teva, de tan enyorada, ja
no esperada lletra, de la qual dedueixo amb ver goig que,
donant per clos el període de tos estudis complementaris, que
en dius, i de tes corribandes científiques, comences a sentir
la necessitat de fixar ton esperit i d'instal·lar-te
definitivament en ta pairal, a l'objecte de remugar i donar
sentit pràctic al cabal de coneixements que ton geni inquiet i
ton afany de veure i d'investigar t'ha d'haver proporcionat.
Molt me plauen tes resolucions, i plau-me, més que totes, la de
segellar-los amb una visita al pobre vellet que, malgrat tos
llargs desviaments, no t'ha perdut mai de vista. I plauen-me,
no perquè pensi poder auxiliar-te amb profitosos consells, sinó
perquè em sembla que ella significa una sanitosa evolució en el
curs de la teva vida, evolució que per força m'ha d'ésser
grata, des del moment que et porta cap aquí.

Sí, fill meu! O jo no entenc res del cor humà o ta anunciada
visita, més que el caràcter de consulta, revesteix el de
reparació. Ta epístola traspua, a més d'aquella bondat ingènita
del teu cor, un cert deix de penediment que no pot haver-lo
dictat més que la consciència de l'apartament en què has viscut
del que tants anys t'ha fet de pare.

Quan aquest, que al Cel siga, morí, me féu especial encàrrec de
vetllar ton pervenir i influir, amb les escasses llums que Déu
m'ha donat, en l'elecció de ta carrera. Així ho vaig intentar,
tu ho saps bé, mes tots mos esforços s'estavellaren contra
aquest teu geni de marranet que dit sigui sense ofensa de
ningú, has heretat de part de ta mare. Mon somni daurat era fer
de tu un eclesiàstic, i, si bé ton cap i ta posició eren
malaguanyats per un capellà de missa i olla com un hom mateix,
justament això m'animava a enjoncar-te amb una carrera que et
portés a les altures de la jerarquia, a on tant de bé podies
fer a la Religió. Jo ja't veia tot un doctor un... ¿qui sap,
Mare de Déu, a on hauries pogut arribar?

Amb tal propòsit jo et citava Misser Joan de Montbrió, germà
del meu besavi, que fou trenta anys doctoral de Tarragona i que
tants volums deixà escrits: _De jure civili cum ecclessiastica
potestate concordia. De advocato puniendo qui falsum stylum
citat_, i altres. En mes mans he tingut encara una carta del
secretari del ministre Calomarde, qui, en nom de son senyor, li
oferia la mitra d'Osca, dignitat que es negà a acceptar. I a
Fra Dionís, abat de Sant Benet de Bages, i a Fra Climent, que
ho fou de Besalú, i més recentment a l'oncle, Doctor Sebastià,
la sotana del qual tant brillava en el Foro de Barcelona i de
qui en ma infantesa no en sentia parlar sinó amb admiració.

Però vaig adonar-me aviat que _cordis appetitiones subvertunt
mentis rationes_, o, traduint lliurement, que et tirava més el
cor que la sagristia. Àdhuc així, quedava encara l'honorable
carrera del Dret, a on tant hi ha que fer en el camp de la
polèmica i no t'obligava a sacrificar el nom de la família, del
qual ets avui l'únic hereu. Però ca... Recordo que tu em deies:
-Avui la impietat abandona el camp de la filosofia i la
dialèctica, per a invadir el de les ciències, d'on procura
extraure els projectils per a enrunar l'edifici de la Fe. És,
doncs, en aquest terreno a on deuen acudir els bons catòlics a
combatre i a vèncer, com combateren i venceren en aquell.-
Potser sí tens raó i mes idees no són més que cabòries de
rector bosquerol, però sempre he sospitat que tes resolucions,
més que d'altra cosa, provenien de ta aversió al llatí, aversió
nascuda en les modernes aules, a on aquesta llengua sagrada,
mare de totes les ciències, és avui mal ensenyada i pitjor
apresa, i, per lo tant, poc assaborida i en conseqüència en
gran manera menyspreada. I jo pregunto: no coneixent la llengua
¿com hem d'estudiar les ciències que en ella estan escrites?
¡Prou se coneix, fill meu, amb la marxa de la societat moderna!
¡Prou se coneix que no anem a la font!

En fi, que els temps han canviat, i quan me'n vaig adonar ja
tenies el cap ple d'aquestes modernes invencions, que no
m'inspiren gota de confiança. -La carrera d'enginyer és la
carrera del pervenir!- me deies, i justament és el pervenir que
veig fosc, jo que sols visc del passat.

Però, fill meu, veig que torno a la dèria de botzinar de tot,
sense reparar que no tinc encara alçada la penitència que per
aquest pecat m'imposares. Mes, què hi farem? Els vells som com
les criatures; no ens corretgim, encara que ens piquin els
dits. Perdona'm, doncs, estimat Ramon, com jo et perdono
l'esperit d'emancipació que en certes coses t'ha portat lluny
de mi. Si has encertat, ben teu serà el mèrit; del contrari,
ningú més que tu en passarà la pena. Però, sia com sia, no
dubtis que ta carta m'ha commogut fins a fer-me plorar de goig,
sobretot quan reconeixes estar en descobert amb qui tantes
proves d'estimació t'ha donat. Paga, doncs, aquest deute de
gratitud i alegraràs els darres anys de la vida de ton vell
oncle, que t'estima com a un fill,

Joan.

Vall de Pedres, 10 de juliol de 1866

P. D. Se m'oblidava el dir-te que, ja que penses seguir el vell
camí de Vall-llosell i agafar la drecera a l'hostal del Porxo,
com no tinc confiança de que la sabessis seguir, a lo menos
sense perdre-hi un temps que podria fer-te falta, he disposat
que vinga a recebre't en el susdit lloc, mon recader, en
Pascal, home de confiança en qui pots descansar. Val.



II

Corbat sobre el llom del potent cavall cerdà rebrot
d'Andalusia, l'hereu en Ramon de Montbrió, halo halo, feia via
pel vell camí d'Oliveda a Vall-llosell. Tan capficat estava en
desxifrar una carta que duia en la mà dreta, que semblava
insensible als ruixats de foc que el sol naixent li enviava per
darrera, dibuixant sa silueta blavosa, allargassada sobre la
pols del camí ral. Les fiuixes regnes semblaven a punt
d'escórrer's de sa mà esquerra i deixat anar per complet,
s'anava balancejant al compàs de la marxa de la bèstia que,
mossada d'aquí, a l'herba dels marges, pernada d'allà als
tàbecs importuns que li picaven la panxa, marxava a ses lliures
voluntats.

Era un jove d'aire distingit i pagesívol, sapat i robust tant
per naturalesa com per virtut d'exercicis gimnàstics
continuats; de faccions més grandioses que boniques, un poc
dures però regulars i banyades d'un tint de bonhomia que les
feia atractívoles, contribuint-hi per molt una barbeta negra,
moixina, verge de navaja, que li ombrejava boca i galtes. La
característica de sa fesomia la donaven uns ulls grossos i
somniadors que sovint semblaven divagar, mes en les negres
profonditats dels quals s'hi concentrava en certs moments tota
la fogositat d'una ànima ardent.

Vestia un folgat trajo de campanya, de dril; ample barret dels
dits de _jipijapa_ i calçava alta bota amb esperons de
reglament. Aparentava com uns vint-i-sis anys.

Aquest jove, que pertanyia al número, massa escàs, per cert,
d'hisendats que, duenyos d'una posició assegurada, aspiren a
fer-se homes _per se_, al revés de tants altres que, en fires i
festes majors, passegen sa nul·litat i malbaraten el que res
els ha costat de guanyar, havia perdut sos pares des de la
infantesa, quedant al cuidado de son oncle patern mossèn Joan
(que sol·licità substitució interina per a sa parròquia de Vall
de Pedres, a l'objecte de posar en ordre el patrimoni, un poc
necessitat d'ell, per diferentes causes) i d'una tia materna,
dona excel·lent, mes de poca significació, que encara avui
portava el pòndol del govern interior de la casa.

Mossèn Joan dotà a son nebot d'un fons de sòlida educació
cristiana; mes, un cop crescut, al tractar d'imbuir-li sos
ideals respecte a la carrera que devia escollir, se trobà amb
que el jove feia gala d'una pila d'idees pròpies (moltes
d'elles en oposició amb les de son oncle) que sostenia amb una
tossuderia propera a la impertinència. Amb la fanfarroneria
pròpia del poc seny, començà a considerar a aquell com a home
antiquat; i, com que ell estudiava en les darreres obres i fins
fullejava algunes revistes científiques, d'aquí el creure-se-li
superior, arribant fins a faltar-li alguna vegada al respecte,
si no d'un modo ostensible, replicant-li, portant-li
inconsideradament la contrària i fent poc cabal de ses
consideracions y consells. Impossibilitat de seguir-lo en ses
tomístiques disquisicions, i de parar-li el joc de sa
argumentació escolàstica, en la qual era mossèn Joan un mestre
consumat, acabava per treure serietat a les discussions en què
sovint degeneraven ses converses, fent broma de sa ciència i
saltant amb qualsevol estirabot, que no sempre aquell prenia
bé.

Aquesta independència de caràcter i fins desatenció del jove,
causà profonda pena a son oncle, que alguns moments temé
sèriament haver malograt el fruit de sos afanys. Son disgust
augmentà quan li declarà rodonament que volia seguir la carrera
d'enginyer, contra sa manifesta opinió. Allavors posà el
patrimoni al cuidado d'un procurador de sa confiança i retornà
a sa parròquia de Vall de Pedres, de la qual faltava de més de
tretze anys.

Mossèn Joan s'arrepentí, després, d'aquesta rebequeria,
majorment que no li donà el resultat que ell n'esperava, o
sigui d'atuïr al jove fent-lo rendir. En Ramón de _motu
proprio_ rebaixà les facultats del procurador, reduïnt-lo a un
simple receptor de comptes; s'enginyà per ingressar a l'escola
preparatòria de Barcelona, a on seguí els estudis amb regular
lluïment, i prosseguí i terminà la carrera d'enginyer agrònom a
Madrid. Lo que sí en resultà, fou una fredor de relacions entre
oncle i nebot, que sols s'escrivien molt de clar en clar.

Per sa sort, En Ramon de Montbrió no abusà pas de sa llibertat
ni de sa posició. Per criteri propi, o per misericòrdia de Déu,
es rodejà sols de pocs companys i bons. Tant a Barcelona com a
Madrid sapigué circumscriure ses hores expansives als exercicis
gimnàstics, d'equitació i excursionisme científic. Així
conservà son temperament essencialment muntanyenc, desenrotllà
ses forces físiques i es lliurà d'una infinitat de perills que
perden a tantíssims joves de bones condicions.

La sòlida base de creències religioses que son oncle li havia
donat, resistí bé l'empenta de sos estudis científics. Sols
sofrí detriment l'embolcall escolàstic que aquell li havia
teixit. Els procediments científics l'atreien més que les
disquisicions filosòfiques i amb son temperament d'artista
preferia a la sublim teologia de l'Àngel de les Escoles
l'arrobament produït par la contemplació dels fenòmens de la
naturalesa, entrant-li les impressions abans pel cor que pel
cap. Ànima somniadora, son cor estava tan rublert de sentiment
artístic, que bastava una gota per a vessar, fent vibrar sos
nervis a voltes amb fressosos esclats. Sa naturalesa era tan
afinada, que copsava la més lleugera nota harmònica que li
entrés per qualsevol dels sentits, convertint-ho tot en
substància son esperit privilegiat. Igualment el commovien els
gemecs de la tenora gronxant-se per les arbredes del Fluvià,
que l'espetec del tro rodolant pels penyals del Pirineu.

A part d'això, era de geni viu, alegre i xistós, amb alegria
comunicativa que s'infiltrava en l'ànim de tothom qui el
tractava. Era, per natural, eminentment popular, i sobretot
tractant-se de pagesos, son caràcter, expansiu i observador al
propi temps, el portava a subjectar-los a veritables autòpsies
morals, en les quals els feia mostrar tots els replecs de
l'ànima.

De segur que, a l'escollir la carrera d'enginyer agrònom,
tingué en compte, més que la carrera en si, la relació
d'aquesta amb la naturalesa, de la qual estava veritablement
enamorat. Ja sos somnis de noi eren grans explotacions
agrícoles, i el seduïa la idea de l'enginyer bosquerol,
instal·lat al ras o sota una tenda de campanya, en contacte dia
i nit amb la naturalesa.

Finida sa carrera, dedicà llargues temporades a viatjar per
l'estranger, visitant les mellors escoles d'agricultura de
França i Anglatera, en algunes de les quals ingressà com
alumne, seguint-hi cursos especials.

Per aquells temps s'eixamplaren els horitzons de sa imaginació
calenta amb noves preocupacions. Impressionat pel gran
desnivell intel·lectual i social entre Espanya i els demés
països d'Europa, tractà d'inquirir-ne les causes, dedicant-se
amb tal motiu a una sèrie d'estudis comparatius d'història i de
sociologia, venint en coneixement d'una munió de coses que en
nostres escoles oficials no se ensenyen i d'altres que
s'ensenyen falsificades. D'aquests estudis, entre altres moltes
conseqüències, ne tragué principalment un sentiment d'admiració
i un entusiasme gran per la Catalunya històrica, una aversió
profunda per l'hegemonia de Castella i un odi salvatge contra
els vividors i polítics d'ofici.

Quan visità la Anglaterra, trobà la qüestió irlandesa en un de
sos períodes de major agitació. El gran Parnell, amb son talent
i el poder de sa paraula, alçava el cor d'aquell poble oprimit,
demanant la reforma de la llei electoral i l'abolició de
l'Església oficial anglicana, aventatges que no logrà sinó més
tard.

El geni d'en Ramon era a posta per a entusiasmar-se amb la
causa d'aquell poble (ja de si simpàtica a tota la joventut
europea), majorment impressionat per certes ressemblances que
observava entre Irlanda i Catalunya. Féu causa comuna amb el
poble, resultant aquell període de sa vida una mica tenebrós,
embolicat en conxorxes i conspiracions fenianes. En les
bullangues que s'armaren en 1865, amb motiu de la supressió del
_Habeas Corpus_, barrejat entre els estudiants de Dublin, anava
a capgirells amb la policia. Arrestat, passà un mes de calvari,
confós entre una turbamulta d'aventurers italians i francesos,
fins que per fi fou expulsat del territori anglès.

Sembla que aquest final de la seva calaverada li fou molt
desagradable, contribuint en gran manera a fer-li pendre la
resolució de retirar-se a sa pàtria, deixant-se d'aventures
perilloses per causes agenes i complexes, majorment
concebint-ne de pròpies i ben definides: tant l'impressionà la
idea de perdre's miserablement entre gent desconeguda, i fins,
per molts conceptes, poc recomanable.

A Barcelona es relacionà amb aquells petits escamots
d'artistes, de músics, de poetes i d'antiquaris que
representaven el deixondiment intel·lectual de Catalunya i
somniaven en braços dels Milà i Fontanals, dels Aguiló, Rubió i
altres. A la bona amistat d'aquests darrers, que el prengueren
de grat, degué la depuració i sanejament de moltes de ses idees
i l'orientació d'algunes altres que en duia d'indecises.

Mes son temperament inquiet i expansiu el portà aviat molt més
lluny que tots aquells revolucionaris incipients, precursors de
la Catalunya nova. Aquests somniaven amb la regeneració
intel·lectual de Catalunya i fou ell, en Ramon, qui inicià la
idea d'una regeneració poltica, donant-se el cas d'ésser tingut
per boig per sos propis companys d'entusiasmes, que a son torn
eren qualificats de ximples i de somniadors fins per molts dels
que en aquell temps es titulaven homes de ciències.

Un dia, després d'una discussió amb sos companys, resumí son
criteri dient-los:

-Vosaltres que doneu per morta la vella Catalunya,
glorifiqueu-la amb solemnes funerals i brillants necrologies,
desenterrant i publicant a la llum del sol les passades
grandeses i les grans virtuts de la finada; alceu-li monuments,
que així honren els bons fills a llurs passats difunts. Mes jo,
que la tinc per viva encara, deixeu que li faci pítimes,
tractant de tornar-li la salut. Jo comparo Catalunya a una
bellíssima tassa d'argent enterrada en un femer. Està
desconeguda per la negra ronya que la cobreix; mes, a on se
vulla que grateu, veureu alhora relluir el brillant metall.
¿Per què no hem de tractar, doncs, de retornar-li sa bellesa
primitiva? Per això bastaria treure-la dels fems, i això és lo
que hem d'intentar. La feina, llarga i feixuga, no és pas obra
d'una generació; perquè és precís canviar la sang del poble;
mes, si no es comença, no s'acabarà pas. Per ma part vos dic
que vaig a començar-la per casa meva. Adéu-siau.

Així ho féu: mes aquesta resolució, filla d'una concentració
d'idees nobles i elevades, li posà seguidament al davant la
figura de son oncle, el vell rector de Vall de Pedres,
renovant-se-li vivament els records de sa infantesa, passada a
son cuidado de pare amorós. S'avergonyí d'haver viscut tan
distanciat d'aquell home que representava l'únic escalf de
família que havia sentit en aquest món, i sentí ànsies de
reconciliació.



III

De sobte, com si es deixondís, alçà el cap, plegà la carta,
ficant-se-la al sarró, recollí les regnes i a aquest sol impuls
s'engallà el cavall, com un cabo de gastadors, reprenent, de
seguit, un trot elegant i picat, tan bon punt son amo li hagué
insinuat una lleugera esperonada, ensems que ell murmurava
somrient: -Pobre oncle! Per ell no hi ha més ciència que la
filosofia, ni altre mecanisme d'expressió que el llatí. Però és
tot cor.

Sortit de la concentració de la lectura i entrat en possessió
de si mateix, començà seguidament a fruir de l'encís que per
ell tenia sempre la naturalesa, majorment si es presentava
esplèndida i meravellosa com sol ésser-ho en les conques dels
Pirineus. Son esperit observador començà a inventariar l'arc de
cèrcol que abarcava sa mirada, a on entraven tots els tons de
la paleta en mil matisos i gradacions infinites: vigorosos,
purs i nets en els primers termes; diluïts, esfumats i
transparents en els llunys. L'històric Coll dels Morts formava
una massa fosca i carminosa, sobre la qual se destacaven,
intensament il·luminats pel sol, els roures i salzes del primer
terme, i, per damunt de sa silueta retallada en forma de
resclosa, apareixia, com a punt de vessar, tot un mar de
verdor. Part d'allà, a dreta i esquerra, les serres engegaven
cap al pla ses carenes que, ferides pel sol, se veien
compenetrar-se, alternades com els dits de dues mans en creu,
formant com una graderia al poble de Ridells, les fumarel·les
blanquinoses del qual s'obiraven al lluny, mig confoses amb el
blau gris transparent de les muntanyes que li feien respatller.
A l'esquerra les boscúries de la Rauta, amb ses envellutades
masses de verd, i els pics montserratins de Puigsacalm, La
Portella i Cap de l'Home presentaven tots els tons del nacre i
la mareperla, esvaïts a claps per tènues gropades de boirina
blavosa, gemat alè dels torrents i aiguamolls de La Pinya. I,
per damunt de tot, el cel, l'esplèndid cel de la muntanya, amb
son blau indefinible, d'una potència lluminosa que realçava
alguna que altra filagarsa de blanquíssim núvol, escapada del
mantell que embolcallava la punta més enlairada del Puigsacalm.

Més a prop i, per tant, amb més íntima connexió amb sa persona,
en Ramon, fins amb perill d'ésser confós entre el ramat de
poetes cursis, observava amb goig que les cardines refilaven
entre les bardisses, com per a matar el temps que tardaven els
escardots en madurar la delicada fruita de llurs preferències;
els verdums, en els caps de brot dels roures, esplugaven al sol
ses daurades panxes, tot deixant anar ses melodioses
carretilles, mentre la riera murmurava, saltant de graó en graó
i de gorga en gorga, a on, entre blavoses i clares aigues, els
barbs i vàgares feien de les seves, caçant al vol els confiats
mosquits, tot just acabats de néixer, i les floretes,
pobrissones, passaven les hores mortes emmirallant-se en les
manses aigües que besaven sos peus.

I nostre jove es revifava respirant a plens pulmons els humits
efluvis de la rosada, ràpidament evaporada als raigs del sol
pujant; i, ja fos efecte dels refilets dels ocells i dels
murmuris de l'aigua, ja fos resultat de tants factors
artístics, de tantes notes harmòniques que convergien vers sa
ànima, sempre prou assedegada de tals impressions, el cert és
que començà a desficiar-se com ocell sotmès en atmosfera
d'oxigen, redreçant-se sobre els estreps, gesticulant amb
vivesa com demanant encara més llum, més colors, més harmonies,
més vida; i, com lo que demanava no tenia fi, quant més ne
tenia més ne desitjava i més ne quedava per assolir; i així,
creixent i més creixent, espenjant-sel com la farina flor a
l'escalf de la fogaina, del desig passant al deliri, del deliri
a la borratxera i d'aquesta al deliri, rublert de goig, sadoll
de vida, desvanescut per la febre de l'intern plaer, esclatà
amb un aliret salvatge, com el del beduí del desert a l'obirar
el primer raig del sol naixent, i, clavant esperons al cavall,
sortí escapat per la prada, saltant recs, marges i bardisses,
com un esperitat, semblant l'apoteosi de la joventut humana
cavalcant, frisosa de vida, sobre el llom de la llibertat.



IV

-Hores havia que l'esperava, missenyor!- exclamà en Pascal,
apressant-se a aguantar-li l'estrep perquè descavalqués. -Ja
pensava que s'havia passat francès, pudai!- afegia, tot
recollint l'animal per a entrar-lo a l'estable. -Com el seu
senyor oncle l'esperava a dinar, m'ha fet ésser aquí abans de
les nou.

-És que he badoquejat molt pel camí- féu en Ramon. -Però, si és
com dieu, potser faig mal en parar-me. ¿No fóra millor que
féssim la darrera pitrada? Quant hi estarem, d'ací a la
Rectoria? Una hora i mitja?

-Oh, pudai! No pas si jo l'haig de seguir. Tinc anomenada de
caminador i no hi vaig pas en menos de tres hores. Val més que
dinem aquí, que res hi perdrà amb el canvi. Faci's compte que
el seu senyor oncle ja no l'espera fins al vespre i que la
Feliça tindrà un goig de poder-li servir a sopar els
rescalfolls del dinar, amb lo qual farà dues ganàncies: el
dinar que s'estalvia i lo que al vespre menjarà de menos.

En Ramon seguí el consell d'en Pascal: dinà amb gana
d'estudiant, féu la migdiada a tall de mestre i ja eren més a
prop de les quatre que de les tres quan caminaven de cara a la
serra i d'esquena a l'hostal, al davant el recader marcant el
pas i cuidant que la conversa no decaigués un moment.

Era una alhaja, el bon recader, i en Ramon se'n convencé aviat.
Home de mitja edat, magristó, més baix que alt, cara afaitada
com a bon muntanyenc, més per costum que per la nosa que podien
fer-li quatre pelots, escanyolits i mal nascuts, entremig de
les arrugues del cuiro ressec que li feia de cara. Son nas,
ample i aplanat, acabava en punta baixa, com un didal de
segador, ombrejant una boca de llavis prims i closos, menos
quan parlava, que, en veritat, era més sovint que no plou. Els
ulls, petits i de gran vivesa, eren lo que donava més moviment
a sa fesomia, per demés insignificant, però no mancada d'un
cert aire d'intel·ligència i malicia bondadosa que predisposava
en son favor.

Portava barretina musca, dejús de la qual treien el caparró uns
rinxos de cabell gris; vestia gec i calces de pana, i calçava
sabates rosses i ferrades. Garlaire de mena, parlava amb to de
falset i a crits, com si tractés amb sords, per lo que se'l
sentia bé, més que fos cent passes lluny.

En Ramon li anava donant corda, poguent apreciar en son
interlocutor una singular força íntuïtiva, amb bon cabal de
sentit comú, que feien escoltar-lo amb gust, majorment quan
parlava de coses i persones de la terra.

Vàries vegades fou retret el senyor Rector de Vall de Pedres, i
una d'elles, com manifestés el jove propòsits de passar els
vuit dies a la Rectoria, en Pascal digué de sobte:

-Vuit dies? No els hi estarà pas.

-Per què no?- preguntà aquell, admirat de la seguretat amb que
aquest parlava.

-Perquè la fam l'en arrebassarà, pudai!

-La fam! I ara? Que esteu boig? Patir fam a casa del meu senyor
oncle?

-A casa del seu senyor oncle ni vostè ni ningú n'hi patiria;
mes a casa de la seva majordona, sí.

I com veiés que en Ramon no es refeia de la seva sopresa,
afegí:

-És un pudai de dona que sembla s'hagi feta paga de la bossa
del senyor Rector i no pot sofrir que gasti un xavo per ell ni
per ningú. I ¿que es pensa vostè que, a no ésser per la Feliça,
no seria jo encara _in totim_ a la Rectoria? Ha de pensar i
entendre, pudai!, que des de què mossèn Joan va venir la
primera vegada, era jo el campaner, l'escolà, el sagristà i
l'home de confiança de la casa, a on menjava i dormia. Mes tan
bon punt va entrar aqueixa dona, que no sé encara d'on
rediantre és eixida, i li va donar la fal·lera de l'estalvi,
allò va ésser un infern. Semblava, pudai!, que se m'havia de
beure les sangs, tornant-se una espieta feta a les orelles del
senyor Rector: «Que ara s'ha esclafat una ceba abans de l'hora
de deu! ; que ahir, quan vostè se'n va anar al llit, va atiar
les estelles del foc, en lloc d'apagar-les a raig de canti; que
avui ha fet una tirada del porró, essent així que al poal hi
havia aigua fresca»... No vulga saber-ho: allò era un viure del
pudai. I encara si la gasòfia hagués anat rabenta rai! Mes és
el, cas que amb el caldo de l'olla s'hi podia batejar, i, si
hagués gosat, per tot companatge ens hauria amorrat a l'òbit
dels porcs. Jo patia, encara més que per mi, per mossèn Joan,
que no sabia com apariar-s'ho, fins que un dia vaig dir-li:
«Bah, bah, val més que partim peres com a amics, perquè sinó
encara seria pitjor. Aquesta dona em crema les sangs i un dia
jo faria un _desfèssit_. Pudai, no! En ma vida m'he estalviat
una hora de treball, tenint salut; mes tampoc me vull estalviar
una ceba ni un trago del verd, si això em plau. Jo ja li faré
la mateixa feina, si li està bé, però vull ésser amo de casa,
pudai!» I així ho vàrem fer. Vaig llogar una estada al costat,
vaig fer venir una germana vídua amb un noiet i allí estem com
uns reis. Mossèn Joan ne va passar molta pena, perquè m'estima;
però com veia que tenia raó i ell és molt enraonat, va
compendre que així jo me la passaria millor i ell s'estalviaria
els sufocos que la mala bruixa li donava per causa meva.

-Però això sembla impossible!- deia en Ramon. -Com pot, aquest
home, deixar-se dominar així?

-Ai Déu el faça bo! Si és com el pa blanc. Diu que tot s'ha de
pendre tal com Déu ho envia, i que a on aniria, la pobra dona,
si ell la treia de casa? Diu també que cadascú ha de portar sa
creu; mes jo no hi estic pas conforme amb això. Està bé que
cadascú porti sa creu, mes jo carregar amb la dels altres,
repudai!...

-I el poble què hi diu, amb això?

-Si, què vol que hi digui? Que és un _martri_. No falta, per
això, qui ho troba un xic bé, que hi hagi qui el retingui,
perquè, com és de tanta bondat i s'escolta a tothom, si no fos
així la major part de l'any aniria sense camisa. Emprò em
sembla que no és pas tot u ésser retingut o anar escanyat. La
Curesma no ha pas de durar tot l'any. A més de què els orris
qui els fa és ella, que ja li asseguro que fa bon bossot. El
seu rebost i el seu galliner són els mellors del poble, mes el
pobre senyor Rector, si no és alguna gallina, morta de mala
mort o alguna culana tarada, poc ne tasta res: tot va al
mercat. És una dona que faria calés dels claus de les baldufes.
Per Sancujema va fer dos anys, varen passar uns senyors que
caçaven la perduda i els va vendre tota la parraqueria de la
caixa, que encara era del temps de quan Judas era fadrí.
¡Creuria que en va treure mitja dobla de cotra, allà a on no
valia tres pessetes!

En Ramon escoltava abstret les revelacions d'en Pascal, i
encara que les creia exagerades, de moment li feren formar el
propòsit de no contraure compromís respecte a la duració de sa
estada a la Rectoria, per un si acàs.

En Pascal continuà la xerrola:

-Tornant-hi amb el senyor Rector, és pecat qui li fa mal. I no
es cregui, que és un savi de primera. De llatí si en sap!
Altrament és home per donar un bon consell a qui li faci
menester. I el bé que ha fet al poble, ja amb caritats, ja
d'altres menes. I per a maleir el mal temps, no n'hi d'altre en
tota la rodalia. Ha de pensar i entendre que, des de que és
aquí, no hem vist encara cap pedregada que s'ho valga, i això
que n'han passades de bones pel veïnat. Encara em recordo de la
de Sant Jaume farà cinc anys, que a les parròquies de Prunés,
Vall-llosell i Daurada no hi va deixar ni les canyoques. Eren
envers les sis del mati que vaig veure que la Pedraforca
portava caputxa i vaig sentir les campanes de Vall-llosell,
clares com si fossen a mitja hora. Jo que vaig dir: «Pudai!,
avui tindrem tamborinada, mossèn Joan.» «-Vols dir?- féu ell
tot esmorzant. -Doncs mira, estigues alerta i avisa.» A deu
hores ja no es veia el sol i vaig sentir un tro cap a la part
de la Pobla. Vaig dir: «Ja hi som!». A onze hores, a Prunés ja
repicaven de debò, i es veia cap a les serres de Castellar de
N'Huch un tap que feia feredat. La borinor s'anava atansant, i
cap a migjorn hi havia un tall de serena, repudai!, que era lo
que em feia menos goig. Aviso a mossèn Joan, i, quan va estar
amanit a sota el porxo de la iglésia, ja la teniem a sobre i
queien unes gotes com el pla de la mà; Cap a Vall-llosell i
Daurada ja rebien de valent. «-Caratsus! Això va de males- deia
mossèn Joan tot rodant al cap. -Això porta malicia.» Repudai!
El cel semblava que s'esquerdava, veient-se negre com una gola
de llop a part d'allà de la serra del Teixaire; ja les
avançades sortien pel Coll del Bord, quan mossèn Joan començà
les _malediccions_ amb el salpasser alt i llatinada que te
crió. Jo estva espaterrat de veres i anava dient tot baix:
«¡Repudai, avui si que batrem abans de segar!» La Feliça, amb
un fogó de terra, anava cremant llor i romaní de fulla en
fulla, i l'hereu del Sord, repenjat a les campanes, ¡dali, que
és dia!...

Doncs ha de saber que, en quant mossèn Joan alçava els braços i
el salpasser, ja la torbonada feia alto; mes, en quant els
baixava, ja la teníem a cavall de la serra, a punt de saltar al
pla. Mitja hora bataiera estiguérem així: repudai! tinc i
tindré. Ella: «-Que passaré!», i mossèn Joan: «-Va _darretru_:
que no passaràs.» Mes, repudai!, jo que veig que ell començà a
venir groc de fatiga, les gotes de suor com cigrons li anaven
cara avall, les mans li tremolaven enlaire i el llatí se li
engargossava. En tal moment, la tempesta prenia embranzida i
començava a rebotre algun que altre roc com un ou de colom.
«Pudai, pudai, pudai!» vaig pensar jo. «Si aquest home se'ns
acula estem perduts.» Jo que si, agafo el braçat de llor que la
Feliça, tot mastegant parenostres, companejava com si fos or, i
hi calo el mateix ciri beneït, fent un foc com un Sant Joan,
me'n salto a dalt i prenc el fusell i mitja dotzena de
cartutxos amb bala beneïda, i amb un girant d'ulls torno a
ésser al costat del Senyor Rector, cridant: «-Animo, mossèn
Joan! Faci un esforç, per Déu, que avui la misèria ens truca a
la porta!-» I vinga un pet d'escopetades, que arreu fou
contestat pels veïns. Mossèn Joan s'animà, i, atansant-se fins
al cementiri, amb uns crits que feien feresa, reptà la tempesta
que, amparada part d'allà del rieral de Salgueda, no tingué més
remei que escórrer's pels erms i emprius de Serra-Calma, on,
tant se val, no hi deixà ni les llagostes. En aquell moment
començà a caure l'aigua a samalades: el perill havia passat.

En Ramon estava embadalit, i reia com un ximple amb les
pintoresques narracions d'en Pascal, que tocava tots els
registres, no essent pas menos distret el que en podríem dir de
geografia de la comarca.

-Veu? Allí és el castell de Riany, fet del temps dels moros.
Diu que hi ha una mina sota terra que va a sortir a Ter. Allà
més lluny és Vall-llosel; més ençà hi ha Daurada, que no es
veu; aquesta casa és Tapiols, la de més cabal de bestiar de
tota la muntanya: l'amo és un borni que hi veu més que els
gats. ¿Veu aquell blancall que s'obira per entremig d'aquell
collet? És Serra-Bruna. La casa més potenta de tot per aquí.
Ell és un gran senyor; bona persona, si no fos tan tiranu pel
poble. Vol ésser amo dels emprius de Serra Calma, com si no en
tingués prou amb lo que li sobra, i fa com el gos de l'hortolà,
que ni menja ni deixa menjar. El que li costa el plet que sosté
amb el poble, val vint vegades més que el fruit d'aquell ermot.
¿Veu, part d'amunt d'aquella serra, un clapissol ros amb unes
parets roges dejús? Són les desferres del monastir de Sant
Martí, a on diu que abans hi havia un bisbe.

I així, amb preguntes i respostes, fumant un cigar en aquest
caire, perquè hi passava la fresca marinada i s'hi disfrutava
ensems de bones vistes, i bebent un got d'aigua en aquella
font, perquè hi feia ombra i s'hi estava bé, entre rialles de
l'un i repudais de l'altre arribaven al poble que ja era fosc.
La Rectoria era tancada, mes no estaven tan desprevinguts sos
habitants, per quant tiraren el cordill del llucateu abans de
què els arribats truquessin a la porta. Entraren a la lliça i
ja al cap de l'escala sortien a rebre'ls mossèn Joan, amb els
braços oberts, i la Feliça amb cara de prunes agres, amb un
llum de cuina.

Oncle i nebot, confosos en una abraçada, pujaren escala amunt.
En Pascal se féu càrrec de la bèstia, i, mentre la
desembridava, la majordona, que des del darrer replà li feia
llum, anava dient amb veu de nas:

-Poc pensava jo que arribésseu avui, i ja deia a mossèn Joan:
«Sap què és? Que el senyoret haurà fet tard i s'hauran quedat a
dormir a l'hostal del Porxo.»

Veient que en Pascal feia cas omís de son parlament, continuà:

-I, ben mirat, era el millor determini que podíeu fer. Demà
haurieu pogut venir a la fresca...

-Un pudai!- exclamà en Pascal per tota resposta, mentre,
estirant el cavall pel ronsal, el menava cap a l'estable.



V

Mossèn Joan de Montbrió, rector de Vall de Pedres, per aquells
temps caminava ja en la sexta desena de la vida. Era el mitjà i
únic sobrevivent de tres germans. L'hereu morí solter, i mossèn
Joan, que era ja capellà, entrà en possessió de l'herència,
però, religiós de vocació i no de conveniències, traspassà tots
sos drets a favor del germà petit, que estava a Barcelona,
dedicat al comerç amb regular fortuna. Aquest s'instal·là en el
mas, se casà, i als pocs anys moriren ell i ella deixant a en
Ramon, infant de tres o quatre anys.

Valga que mossèn Joan s'instal·là en la pairal i que una
germana d'ell, dóna de poques apariències però excel·lent
mestressa, se posà a governar la casa, que aquesta tirà avant i
fins se realisaren importants economies i redempcions de
càrregues.

Crescut en Ramon, oncle i nebot no lligaven gaire, per lo que
aquell, amb el cor ple de tristesa, se'n tornà a sa parròquia
de Vall de Pedres, i allí seguia completament donat a son
ministeri.

Se calificava a si propi de capellà de missa i olla, lo que era
un excés de modèstia, perquè, sense ésser un pou de ciència,
posseïa quasi tota la que proporcionaven els seminaris de son
temps, i fins de la Universitat de Cervera n'havia recollida
molta, ja que hi havia seguit alguns cursos de la carrera de
Lleis, que no terminà per haver-se acabat abans la Universitat
que sos estudis, negant-se a seguir-los en la nova de Barcelona
en protesta de lo que ell calificava d'atropellament del dret i
triomf de la revolució.

Lo que hi havia de positiu era que per a mossèn Joan no havien
transcorregut els darrers quaranta anys, havent-se parat en el
moment en què, convençut de lo limitat de la sabiduria humana,
cregué que ja estava discutit i resolt tot lo que humanament
resoldre's podia. D'aquí naixia sa oposició a la vocació que
per a la carrera d'enginyer manifestà sempre son nebot, carrera
que representava uns estudis i unes rutes per ell completament
desconeguts. Ell havia estudiat a Sant Tomàs, havia traduït a
Sant Agustí i a Sant Jeroni i a altres Sants Pares de
l'Església, i en els lluminosos escrits d'aquestos grans savis
havia trobat un cos de doctrina filosòfica suficient a omplir
no sols les necessitats de son cor, sinó, deia ell, de tot
l'humà esperit.

Déu és la causa primària de totes les causes i la força
creadora, conservadora i reguladora de totes les forces, de les
que dimanen, com irradiacions sublims, totes les demés
manifestacions, així en l'ordre natural o físic com en
l'espiritual. Estudiant, doncs, a Déu en sa essència, en sos
atributs i en ses revelacions, s'obté la clau de tot lo demés.
D'aquí en feia arrencar la superioritat de la carrera
eclesiàstica sobre totes les demés: carrera de privacions i
sacrificis, sublimada per la missió encomanada als sacerdots
d'ésser intermediaris entre Déu i l'home, aqüeductes de la
Divina Gràcia, la que distribueixen cobrint espirituals
necessitats i humanes misèries.

Després d'aquesta, i per aquells fadrins externs mancats de
vocació per a l'estat eclesiàstic o que, sentint la necessitat
de constituir una família, devien buscar un medi o un recurs
per a subvenir a son sosteniment, posava la carrera del Dret,
germana petita de l'anterior i amb missió poc menys elevada,
com és la de fer triomfar la Justicia, una de les principals i
més immediates derivacions de la Divinitat. Les demés carreres
-medicina, farmàcia, etc.,- encara que molt honorables, venien
a ocupar un ordre inferior. La militar la tenia descartada. Des
de que la política, deia, l'havia deshonrada, fent-la servir
d'escambell a totes les humanes passions, no podia ésser
l'ideal d'un fill de família que s'estimi.

Però tota sa admiració la guardava mossèn Joan per a aquells
joves priviliegiats que tenien prou talent i prou pit per a
agermanar la carrera eclesiàstica amb la Llicenciatura dels
sagrats Cànons o del Dret. D'ells era el pervenir.

Mes, tant per a uns com per a altres estudis, calia conèixer a
fons el llatí, perquè en aquesta llengua estan escrites les
Sagrades Escriptures, com també els llibres dels Pares i
Doctors de l'Església, les obres de Dret més importants, des
del _Digestum, Pandectas_ i compilacions del Dret Romà, fetes
pels grans legistes de l'antiguitat, fins a les obres de
Paguera, Cortiada, Vives i Fontallella, com també en llatí són
la gran majoria d'obres que tracten de medicina i farmàcia, des
de les d'Hipòcrates, Galeno, Celso i altres, fins als cèlebres
aforismes de l'escola de Salerno.

-¿Com és possible, doncs- deia mossèn Joan -que sigui cosa
sèria aquesta carrera de nova invenció que havia pogut cursar
en Ramon, sense conèixer a penes el llatí?

¿No volia això dir que per la tal carrera es prescindia de tot
lo que la humanitat ha escrit en la llengua mare de totes les
llengües?

Heu's aquí lo que era mossèn Joan com a home de lletres. Pel
demés, un cor de noi que quan renyava es tirava un remordiment
a sobre, i quan reia li escapaven les llàgrimes, que en ell,
més que altra cosa, eren signe d'entendriment, ja que les grans
penes se les passava sol i amb ulls eixuts.

Exercia de pàrroco per amor a l'art o, com ell deia, perquè no
sabia fer res més. Per naixença, per educació i per
temperament, no era popular; era sols per esperit de sacrifici,
per abnegació seràfica, per natural bondat de cor i per odi a
la pròpia carn, que havia vençut sos impulsos i dominat sa
naturalesa, fins a doblegar-la sota les misèries i les
impertinències dels feligresos. Així havia conquerit l'amor i
la veneració d'aquests, que abusaven de son caràcter angelical
i dèbil, sense que sovint seguissin sos consells més enllà de
ses pròpies conveniències.

Físicament considerat, era mossèn Joan home de bona presència,
si bé lleugerament corbat, amb més abundància d'ossos que de
carn. En sa cara, eixuta de vianda, s'hi marcaven tant els
ossos, que un anatòmic hauria pogut catalogar-los sens pena;
mes, a part d'això, com sa pell era d'un rosat sanitós, feia de
molt bon veure, i l'òval estirat de sa cara acusava una certa
distinció, visible particularment en son front espaiós, en son
nas, lleugerament aguilenc, i en sa ben perfilada boca.
L'impromptu característic de sa fesomia era una suma beatitud i
complacència traduït per una mitja rialla que no es fonia mai,
ni quan son cor se sentia negat per la contemplació de les les
grans misèries humanes.

Les habituds no podien ésser mes senzilles ni ses necessitats
més limitades. Sa vestimenta era pariona de sa vida: llustrosa
a força de raspall i fins discretament apedaçada en algun
indret, però neta de taques, com sa conciència. Un detall:
mossèn Joan no polsava. Tenia massa encarnat el sentiment de la
pulcritud per a deixar-se influir de tan potiner vici. En canvi
fumava morigeradament uns cigarrets _de currutaco_ que, per no
tacar-se els dits, sostenia amb uns amollets de plata. Era
l'única transacció que havia pactat amb la corrent moderna.



VI

No mancaren a la taula del Rector els rescalfolls profetisats
per en Pascal, i en Ramon els feia els honors amb bon apetit,
sobrant-li temps encara, entre mossada i mossada, per a
entretenir a son oncle amb qüentos d'estudiant, anècdotes dels
seus viatges i acudits de bon humor. Aquest el contemplava
embadalit de goig, atent sempre a conjecturar per ses
espontaneïtats l'estat de l'obra moral que amb tants afanys
havia fonamentat.

De moment pogué apreciar en ell major seguretat de criteri, més
maduresa de conviccions i, sobretot, major cabal d'idees
pròpies, que expressava amb una tal superabundància de
fantasia, que al bon home li posava pell de gallina.

Mes li quedava sempre una sospita, com una espina clavada al
cor. Portat per sa fantasia, ¿hauria anat son nebot lluny, fins
a pendre-hi mal sa consciència de bon cristià? Era precís
sortir de dubtes, i aprofità la primera ocasió per a imprimir
nou tirat a la conversa, preguntant-li:

-I bé, fill, digue'm ara quelcom de ta carrera. Explica'm què
ve a ésser això de l'enginyeria. ¿Quin paper hi feu, pel món?
¿Quina és, ben pel clar, vostra missió?

-La nostra missió- respongué el jove -és esbrinar les lleis de
la naturalesa, conèixer ses forces per a regular ses accions,
deduir conseqüències, fixar principis, traure aplicacions
encaminades a augmentar la riquesa, i, disminuint l'esforç de
l'home, fer-li més fàcil la vida. Més senzill, vulgarisant la
definició: lograr que la feina penosa de deu homes, per
exemple, la faci descansadament un sol.

-Mes al tractar d'alleugerir el treball de l'home, t'has fixat
en que aquesta és una llei de la naturalesa com qualsevol
altra?- observà el Rector.

-Sí, i per això tracto de regular-lo i fixar son resultat.

-Està bé, però el treball és imposat a l'home com un precepte
diví, _in sudore vultus tui vesceris pane_, i podem
considerar-lo baix dos conceptes: com un càstig, perquè
violenta la naturalesa i ens subjecta a la destrucció del cos i
a la mort, i com un benefici, ja que ell és el preu de nostra
redempció en lo espiritual i ens proporciona recursos per a
atendre a nostra subsistència i fins a nostre benestar en lo
material. Sentades aquestes premises, formulem el silogisme...

-Ja veurà, senyor oncle- féu en Ramon somrient: -veig que vostè
es recorda massa de sos companys d'aula i sempre treu al sol sa
sotana d'escolàstic, que fa molt temps que ha passat de moda.
Deixi's de silogismes i solecismes, d'arguments i d'argúcies,
que prou sap que jo no puc pas seguir-lo per aquest camí. Jo no
estic pas avesat a amidar-les, aquestes coses, amb el compàs de
la dialèctica. Jo sols sé que regular no és pas destruir i que,
si Déu condemnà l'home a treballar, li donà el bou i l'ase
perquè l'ajudessin, i que, per a complir bé el precepte del
treball, no és pas precís que suem sempre a raig fet ni que
anem de continu traient el fetge per la boca. El treball de la
intel·ligència és tan treball, per aquells efectes, com el de
la força, i jo sols pretenc que el bou tiri l'arada, i l'home
empunyi la rella.

-Si no és més que això, no cal que t'escarrassis, perquè és lo
que ha succeït sempre. Mes ja entenc el símil: vols la força
bruta per a la bèstia, o sigui per a la naturalesa, i el
treball intel·lectual per a l'home. Ara que t'has sortit tan bé
de la primera proposició, anem a la segona, Si el treball és no
sols el medi de dignificació de l'home sinó també de guanyar-se
el pa o atendre sa subsistència, i tu logres, com dius, que el
treball de deu el faci un de sol, pregunto jo: què faran els
altres nou?

-Se miraran com l'altre treballa- respongué, rient, en Ramon,
com no donant importància a l'objecció.

-Està bé- digué son oncle, impertorbable, buscant la revenja de
la ironia de son interlocutor, -i en aquest cas també es deuran
mirar com menja, a menos que aquest vingui obligat a
mantenir-los o que tu, amb tes deduccions, hagis trobat la
manera de fer que basti a l'home menjar un dia cada deu. Per
més que t'asseguro que aquí toquem ja les conseqüències del
sistema, amb els pobres que truquen a la porta i són
treballadors vagatius, teixidors de la Pobla uns, faixaires
d'Olot altres o bé corders de Camprodon, gent tota que s'hauran
cansat de mirar, amb les mans a la butxaca, com un sol fa la
feina de deu.

-Bromes a part- replicà en Ramon,- cregui, senyor oncle, que és
un error pensar que les màquines roben feina als braços: lo que
fan és vulgaritzar i enbaratir els articles, eixamplant el camp
de la producció. No nego el fet que vostè em senyala, mes és
sols un efecte passatger de la transició. A l'aparèixer el
primer ferrocaril, molts profetisaven la mort del gremi de
traginers, i, en efecte, de moment les agències d'en Balira i
d'en Muntanya se n'anaren al cel, mes lo cert és que el gremi
no ha fet sinó progressar.

El Rector no l'escoltava ja quasi, preocupat amb un altre ordre
d'idees.

-Escolta. Hauràs sentit alguna vegada- digué mig
interrompent-lo -comparar els desagraïts amb els porcs, que
sota l'alzina mengen les aglans, sense dignar-se alçar el cap
envers l'arbre que les hi subministra. Doncs, ¿no et sembla que
entre els que estudien els fenòmens de la naturalesa i
especulen les forces que aquests els proporcionen, n'hi ha
molts com els porcs, no es prenen la molèstia de considerar que
aquelles aglans han caigut de més amunt, ja que, com diu Sant
Tomàs, Déu és la causa primera i la força primordial de la qual
dimanen totes les forces i totes les causes?

-Cert que sí.

El vell sacerdot se remogué en son setial, com disposant-se a
donar el cop definitiu.

-Però tu, que t'has enamorat de la naturalesa i et delites per
penetrar sos misteris, ¿no trobes més bonic i fins més noble,
en lloc d'estudiar les lleis per llurs resultats, buscar el
Legislador? En lloc d'amidar les forces per llurs efectes, ¿no
val més remuntar-se a son sublim impulsor, que és Déu?

I aquí aclucà els ulls, el sacerdot, com l'artiller que, presa
la punteria, aplica la metxa a la pólvora i, sense perdre alè,
enjegà aquesta canonada seca:

-Digue'm: ¿en tes investigacions l'has trobat, a Déu?

En Ramon descobrí de repent el joc de mossèn Joan i l'objecte
que perseguia. Comprengué que son oncle dubtava d'ell, i
aquesta sospita el ferí al mig del cor. Un instant els dos
interlocutors s'abrigaren amb una intensa mirada, que ambdós
sostingueren valentament. Després en Ramon respongué amb veu
reposada:

-¿I que es pensa que els estudis científics no conduieixen a
Déu, tant com els estudis filosòfics i teològics, dels quals
vostè està tan emprendat? Que n'ha d'ésser, d'obcecat, el
científic que no sent la idea de Déu en cada una de les
infinites lleis que veu desenrotllar-se, tant si mira al cel
com a la terra, com a l'horitzó! No és pas entre els
esbrinadors d'aquestes lleis a on cal cercar-hi els impius i
els descreguts; més aviat els trobarà entre els filosops i
doctrinaris, molts dels quals, entenebrats de cap per
cavilacions superiors a ses forces cerebrals, traïts per ses
pròpies argúcies que acaben per tornar-se contra si mateixos,
tocats de satànic orgull per lo que ells creuen triomfs de la
raó i sovint no són més que fosforecències de cervells
malaltissos, acaben per creure's semidéus, quan no són més que
pobres alienats, dubten, neguen i reneguen, fins d'ells
mateixos; mes el pobre científic, especulant sobre el fet,
aplanat pel pes de l'evidència, pasmat sempre de lo que veu i
sent, ¿de què pot dubtar, com no siga de ses pròpies forces, ni
quin altre remei li queda que confessar-se petit i mesquí
davant d'aquest Esperit Puríssim, Savi, Inmens i Etern,
fundador i regulador de totes les lleis?

En quant a mi, li afegiré que fins n'he sentit el contacte,
d'aquest Esperit, amb una mena de frisança, amb una suprema
delectació, un no sé què d'indefinible i imponderable, que en
certs moments, transformant-me, m'identifica amb les
harmòniques sensacions que m'envolten, emborratxant-me d'intens
plaer. Me diuen que això és la percepció de la Bellesa, però a
mi, que crec que la Bellesa és Déu, me sembla que aquestes
sensacions no són altra cosa que l'espasme produït per la
mística conjunció de Déu amb l'ànima.

-_Bene!_, fill meu, _optime!_- exclamà el Rector, que havia
escoltat amb la boca badada i llagrimejant l'expansió de son
nebot. -Jo me n'alegro infinit, de veure que tens cap i
respires pel cor; però ara més que mai sento no veure't amb la
carrera que era el meu ideal. Allí sí que podries esplatjar-te
sense perill amb aquests lirismes que tant t'agraden, i llavors
trobaries el perquè d'aquestes sensacions psíquiques que...

-Vol que li parli clar, senyor oncle?- féu en Ramon,
interrompent-lo, com per a sostreure's a ses carícies. -Ja que
em posa els dits a la boca, l'hi diré tot. No he seguit la
carrera eclesiàstica perquè no he sentit la vocació i crec que
cada u deu ésser allò a què ve destinat. A mi, donat mon
temperament i mon modo d'ésser, potser la sotana m'hauria
vingut estreta, perquè jo sóc un revolucionari...

-Jesús, Maria, Josep!- exclamà mossèn Joan, fent-se enrera.-Què
dius, ara!

-Que l'espanta, el nom? Doncs no en trobo, d'altre per a
significar que em sento enemic, ara mateix, de tot lo que veig
instituït en nostra terra. Dubto de que sàpiga explicar com me
trobo foraster a casa, igual que d'aventurer que torna vell a
les llars que abandonà de jove i no hi troba ni els amics, ni
les costums, ni les institucions que hi deixà i el record dels
quals li havia mantingut viu el desig de retorn. Com si portés
sang d'altres generacions, com si em vivifiqués un alè distint
del que avui corre, sento repugnàncies per tot el que
predomina, i sols rastrejant per entre la pols de lo caigut i
oblidat, trobo, mig adormida, substància assimilable, única
cosa que em fa creure que verdaderament és aquesta la terra
que, com en somnis, he vista. Per exemple: en mos estudis m'he
trobat cohibit per la subjecció a plans d'ensenyança ridículs,
prescripcions absurdes i reglamentacions de cartilla, com si,
més que a estimular les joves intel·ligències, se tirés a fer
avorribles les matèries, subjectant-les a pautes antipàtiques.
Observarà que, a l'obtenir el títol acadèmic, suprem objectiu
de nostres estudiants, son primer impuls es rebotre els llibres
al foc com trastos ja inútils, com improperis d'un calvari ja
passat. És perquè el valor científic, artístic o literari d'una
personalitat no es funda en lo que sap, sinó en els títols que
posseeix. I vagi a demanar ideals, vagi a exigir grandesa
d'aspiracions a gent que porta infiltrada la idea de sa pròpia
nul·litat, fins al extrem de creure que els antics i, en darrer
cas, els estrangers han dit ja tot lo que hi havia que dir en
matèries d'Art, de Ciències i de Lletres. Ells creuen complir
glossant o copiant lo que els altres han fet, com si d'aquests
les millors ensenyances fossin ses obres i no els medis de què
s'han valgut per a produir-les.

Jo, a aquest escarransit esplet de ciència reglamentada,
prefereixo cent voltes aquelles escoles antigues, filles d'una
personalitat d'intel·ligència poderosa que lluitava contra la
ignorància dels temps, ja treballant mig de frau sota les
voltes dels solitaris monestirs, ja desenrotllant-se sots la
protecció rumbosa d'un Mecenas potentat, sense acadèmies,
títols ni graus, fent via segura, arrastrant darrera seu lleis
i costums, influint en les èpoques i transfomant les societats
en continuada evolució.

Societat que no lluita és societat morta i és l'alè de la mort
que planeja sobre nosaltres. El poc moviment que es nota no és
de vida: és el treball interessat dels que cuiden de què el cos
social no ressussiti. Vegi nostra terra com és malmenada per un
caciquisme burocràtic, venal, corromput i corruptor, que ha
lograt enxiquir, fins quasi anular-lo, l'esperit social. Lo que
en diem classes conservadores o directores no són més que
agrupacions i entitats enfitades de benestar material i
sol·lícites sols a què es mantigui l'ordre legal, o sia aquesta
sèrie d'organismes corromputs, de convencionalismes infames,
sostinguts per la voracitat dels uns, per la conveniència dels
altres i per l'apatia dels més, causa generadora de l'esplet
socialista que creix, com la corrupció de la sang és la causa
de les erupcions de la pell. Tot això és lo que a mi m'arbora,
i ho voldria acabar, enc que fos a canonades.

Mossèn Joan, de colzes sobre la taula i la cara caiguda sobre
els punys closos, guardava una actitud pensativa. El jove
continuà:

-¿I sap vostè si l'Església, com institució social i pràctica,
ocupa avui el lloc que li pertany? No és sols en les
Universitats, sinó també en els Seminaris, a on és més de
doldre la deficiència de l'ensenyança. Molt de llatí, molta
teologia, ve-li aquí tot. Però, avui que, com ja li he dit
altres vegades, la impietat, abandonant el camp de la
filosofia, invadeix el científic, el de les arts, el de la
història i fins el de l'economía, falsejant-ho tot, és aquí a
on deu portar-se la lluita. La teologia escolàstica, amb tota
sa sublimitat, entenc jo que avui ha complert bona part de sa
missió, doncs les veritats catòliques, ja de si prou sòlides i
respectables, quan descansen sobre bases científiques, tenen
una força d'atracció a la qual res resisteix. Abans la idea
cristiana ho era tot: les ciències i les arts brillaven, a son
impuls, amb llum clarissima; les costums i les lleis se
formaven a son calor, i l'esperit de lluita, encarnat en ella,
era vida feconda en avenços morals i materials. Avui la
societat, acostumada a evolucionar independentment d'aquest
esperit, ha substituït les antigues democràcies cristianes per
altres democràcies racionalistes i materialitzades, les
agremiacions de caràcter senzill i pràctic per una burocràcia
inflada i venal, i el sensualisme ha glaçat les consciències
dels de dalt i pervertit les costums i enervat les forces dels
de baix.

Però encara en nostra terra ha tingut resultats més
deplorables. Un temps, nostre poble, regit per institucions
pròpies, se distingia per sa virilitat ensems que per son
esperit pràctic, reflexiu, emprenedor i evolutiu sempre cap a
la perfecció. Posteriorment, degut a suggestions exòtiques
incomprensibles, per prevenir de races inferiors, política i
econòmicament parlant, i a contingències i desgràcies
d'aquelles que marquen els destins d'un poble, perdé ses
institucions i, faltat del calor essencialment democràtic i
cristià que havia presidit sa constitució, caigué enlluernat
per fascinacions mentideres, com raça vençuda als peus de
l'opressor. La desgràcia ha estat per tots, mes ¿qui sap si
bona part de culpa la tenen els que, posseïdors un dia de tota
la ciència i de tota la ilustració de son temps, se deixaren
arrabassar el ceptre de son poder?

-Per Déu, Ramon! A on vas a parar?- digué el Rector alçant el
cap, trastornat.

-Vaig a parar a què caldria combatre de fort i de ferm tot
l'ordre de coses avui existent, enderrocant i extirpant tot lo
podrit i corcat dels actuals organismes socials, perquè,
desenganyem-nos!, res hi ha en ells que sia aprofitable... ni
nosaltres mateixos, si no ens sotmetem a un fort tractament de
depuració, injectant en nostres venes sang nova. Es precís
revifar l'esperit pràcticament cristià de nostra raça, perquè
aquest torni a influir, redreçant-los, els organismes socials
peculiars de nostra terra, orejant-la del baf d'estrangeria que
l'ofega. Així i sols així hi pot haver esperança de salvació.
D'altre modo...

-Prou, fill meu, prou n'hi ha- exclamà, interrompent-lo, mossèn
Joan. -No m'hauria figurat mai que em surtissis amb aquests
aires de missionista de noves idees. En lo que acabes de dir hi
ha coses que són veritats evidents, altres no m'atreveixo a
jutjar-les jo, pobre rector bosquerol, que fa ara mateix trenta
anys que visc fora del món. Mes, amb tot, he notat fets i
circumstàncies el record dels quals se m'ha renovat ara mateix,
donant-me esfereïment. Per exemple, al veure com minva el ramat
dels bons, no he pogut menys de reflexionar algunes vegades,
cercant les causes que tal vegada no resideixen exclusivament
en la natural propensió que té la naturalesa humana al mal,
sinó també bona part en el mal exemple dels encarregats de
dirigir-lo. La suplantació dels antics organismes per noves
institucions, contràries a l'esperit del pais, haurà portat el
retraïment de la gent de bé i l'exaltament de la canalla que ha
trobat la porta oberta a totes les seves concupiscències.
D'aquí la prevaricació i la corrupció en tots els rams de
l'administració, que a son torn ha portat la desesperació en
les víctimes, ensems que la perversió en els que en resulten
favorescuts: circunstàncies, totes, que predisposen, si no
condueixen de ple, a la indiferència, a l'escepticisme i a la
impietat... Mes, en fi, deixem això, que és massa fondo per a
nosaltres: un altre dia en parlarem més llargament. Ves-te'n a
descansar, que deus estar capolat.



VII

Tan bon punt hagué en Ramon donat la bona nit, exclamà la mal
cofada de la Feliça:

-Vaia un barrut com n'hi ha, d'aquest garlaire! Ja li asseguro
que si l'hem de mantenir gaires dies... Ja miraré de no
donar-li pas pa tou, que aviat ne quedaríem sense. Menja les
crostes i deixa les molles; se coneix que té millor dentat que
un hom... Alça, alça! mig got de vi per a l'aiguera: el deuen
collir a la font, a ca seva, que el faci anar tan a dojo.

A tot això mossèn Joan res hi deia, passejant-se capficat sala
amunt i sala avall.

-I demà què vol que faci per a dinar?- reprengué la Feliça tot
plegant les estovalles.

-Demà mata la polla negra que tens a l'engreix- respongué el
rector sense mirar-la ni parar de passejar.

-Oh, sí, la polla negra...- gemegà la dona. -Que aviat ho ha
dit! Mes la rossa s'enyorarà.

-Mata la rossa i tot!- cridà l'altre, malhumorat. I, prenent la
llumanera, es ficà dintre sa cambra.

Queda la Feliça, sola, murmurant:

-Ja se'n farà mal fart! Si que la pujariem dreta, la paret!

Tot dient això, tornava a l'ampolla el vi que en Ramon havia
deixat a la copa i recollia els abundosos residus de pa que
també havia malbaratat, amb l'evident maligne propòsit de
reunir-los amb una altra reserva que ja portava feta de
tendrums i pellingots de la mateixa procedència i servir-los
l'endemà traïdorament baix una o altra forma.

Cal fer-ne el retrat, d'aquesta Feliça. ¿Heu vist aquests
croquis de terra crua que, modelats amb quatre esgarrapades,
solen abundar, arreconats i polsosos, per les lleixes dels
tallers dels escultors, croquis que no són altra cosa que
l'assaig de traducció plàstica, el crit d'alto! donat per
l'artista a la idea que, amb la velocitat de llamp, creua les
fronteres del pensament i que, si a voltes queda presonera
servint d'eix sobre el qual giravalta i pren forma una
verdadera creació, en altres, les més, s'esmuny, deixant entre
els dits de son perseguidor sols un pilot de fang grapejat i
retort, un ninot sense a penes forma humana, que pel cap té un
cigronet, amb faccions fetes a pessigades i cops de boixet, i
per cos i membres quatre nueses informes, vestides amb tires de
fang xafades al pla de la mà? Doncs aquí teniu la figura de la
majordona.

Allò, en veritat, no era figura: no era més que un croquis,
però un croquis fracassat i abandonat, com si son autor
s'hagués adonat de què no reeixia. Mostrava son cap de cigró,
son nas de píndola xafada i sos ulls com fets amb el mànec del
boixet. Sa boca, com ressentint-se de la precipitació amb què
seria feta i de què l'artista no es fixava en detalls, havia
quedat desequilibrada; puix, mentre la comisura dreta tirava
cap amunt, l'esquerra penjava en avall. Això donava el resultat
de què, mirada per un perfil, feia una mitja rialla que
entristia, i, per l'altre, dibuixava una dolorosa ganyota que
feia riure. Fins el color uniforme de la carn, la roba i els
cabells, un color moreno polsós, li acabava de donar tot
l'aspecte dels referits bocetos.

Ningú sabia d'on era filla ni quants anys tenia, ni a ningú
feia falta saber-ho. A mossèn Joan li pervingué d'una deixa
d'un seu condeixeble de Cervera, beneficiat de Girona, qui
l'havia pujada de petita i n'estava molt joiós. Tan joiós
n'estava, que havent fet, abans de morir, hereu de confiança a
mossèn Joan, després d'encarregar-li la distribució de ses
pobreses per a bé de l'ànima pròpia i dels cossos d'alguns
parents, volgué testimoniar-li son afecte llegant-li la
majordona, encarregant-li, sobretot, que no la deixés patir.
Bon segur estaria, el bon beneficiat, de l'eficàcia de sa
recomanació, per quan cregué excusat deixar a la dona cap
violari, acontentant-se amb assenyalar-li unes sabates de
simolsa, mig noves, i una dotzena de mocadors de butxaca.

Mossèn Joan rebé resignat l'esplèndida herència de son company,
i quan, terminada la segona ensenyança de son nebot i posats en
regla els assumptes del patrimoni, resolgué retirar-se de nou a
la parròquia de sa propietat, se n'emportà la Feliça per
majordona.

Al principi no anava pas tan malament, perquè, si bé la Feliça
sempre havia sigut del puny estret, no es propassava, sens
dubte per no conèixer encara prou el gènit del seu amo, i això
fins a cert punt era, com ja insinuà en Pascal, un fre que
salvava al rector d'anar la major part de l'any sense calces,
com bon segur hi hauria anat, donat son caràcter després,
complaent i caritatiu fins a la innocència. Però, més endavant,
l'avarícia i ganyoneria de la majordona s'accentuaren tant, que
li arribà a portar sèrios disgustos, no per les privacions
personals que li duia -que aquestes ja les acceptava com un
cilici voluntari,- sinó per les pertorbacions i els compromisos
que li ocasionava. Els parents i amics, així com els principals
feligresos, les relacions amb els quals eren tan del gust de
mossèn Joan, deixaven de freqüentar la Rectoria, no tant per no
veure la mala cara de la majordona, com per a evitar disgustos
i conflictes al pobre sacerdot, quals desitjos de complaure i
obsequiar a sos hostes es veien deslluïts per les mesquineses i
poca prudència de la Feliça.

Aquests contratemps i aislament que li portaven, feien sofrir
molt a mossèn Joan, qui de bona gana hauria sacrificat la
majordona en obsequi de ses bones relacions amb sos parents i
feligresos; però aquell _no la deixis patir_ del legatari era
una barrera infranquejable per a sa pobresa d'esperit. Sofria,
callava i... anava tirant.

En honor de la veritat cal afegir que llevat d'aquelles coses
que representaven un gasto, no és que li manqués res al senyor
Rector de Vall de Pedres, que era cuidat, apedaçat, espolsat i
portat com una ampolla per sa majordona. Però es veu que
aquesta, alliçonada per son primer amo i preveient que mossèn
Joan no tenia hereu a qui llegar-la, tractava, com vulgarment
se diu, de fer-se ella mateixa el jaç. Al menys així ho
murmuraven males llengües.

Ja es compendrà que el pobre Montbrió tindria lloc aviat de
certificar que no era mancada de fonament la predicció d'en
Pascal. Ho notà al matí amb la misèria de l'esmorzar, i se
n'acabà de convèncer al dinar. Durant aquest, mossèn Joan
estava enraonador, animant la conversa, que versava sobre sos
temes familiars: l'estat eclesiàstic, comparat amb l'estat
matrimonial, i sobre si son nebot concebia millor la Bellesa
des d'un punt de vista purament ideal, o bé, com deia ell, amb
faldilles i arrufats. Semblava com si tingués un especial
empenyo en distreure el jove de l'àpat coquinament patriarcal
que la Feliça havia posat damunt la taula. Però quan veié que
en lloc de la polla que esperava i en la qual sens dubte
confiava per a salvar tan desairada situació, compareixia
aquella amb un plat de mandonguilles amb suc, fetes Déu i ella
sabien com, no pogué contenir més son disgust.

-I la polla?- exclamà, dirigint-se a la majordona.

Aquesta pregunta quedà sense resposta. És a dir, sense resposta
no, perquè oncle i nebot comprengueren prou bé que una mena de
sanglot i una certa ganyota que aquella havia fet tot
esmunyint-se cap a la cuina, volien dir, ben traduïts, que la
polla no els faria pas mal de ventre.

El pobre Rector quedà tot avergonyit, i en Ramon, prenent
d'això peu per a revenjar-se de les bromes de son oncle,
exclamà sense fer embuts:

-¿I vostè permet semblants imposicions del servei? ¿I és per a
arribar en aquest resultat que va estudiar tanta filosofia,
abomina de les dones i m'aconsella la carrera eclesiàstica?

Mossèn Joan rebé la punyalada al mig del cor, i de tal manera
ho demostrà en la trasmudació de son visatge, que en Ramon se
penedí d'haver picat tan fort i procurà, com de costum,
tirar-ho a broma, afegint:

-Veritat és que aquestes són menudències que no valen la pena i
que, prenent-ho bé i alegrement, se completa el sistema.
Ademés, això prova que vostè sap lo que es pesca, quan diu allò
de _Mulieri non des potestatem domus tuae_..., etc., perquè si
tal fa una dona que està a sou, ¿què no faria si es veiés
salvaguardada per l'indissoluble, llaç del matrimoni?

-Ai, fill meu!- digué el Rector amb cara compungida. -N'hi ha
de moltes menes de llaços indissolubles, en aquest món, i Déu
vulgui que sia encara el del matrimoni el que trobis més pesat.



VIII

Passaren la tarda passejant pel poble (que res té de
particular, llevat de l'església, magnifica construcció
romànica, emblanquinada i malmesa) i per sos encontorns, que
són esplèndids.

Portat per la dèria d'enterar-se de tot, en Ramon no es cansava
de preguntar noms de muntanyes, cingleres i masies. Entre
aquestes sonà el nom de Serra-Bruna, gran casal que s'obirava
al lluny i ja abans l'havia intrigat per les referències que
n'havia fet en Pascal.

Mossèn Joan ponderà les excel·lències de la família,
particularment de la senyora, que era una santa cristiana.

-El senyor és un subjecte de bon fons i intatxables costums.
Sinó que, Déu el faci bó!, sols li mancava un gra de ronya per
a gratar i se l'ha buscat embrancant-se amb plets contra el
poble que, sobre no produir-li sinó gastos, li lleven la
tranquilitat i la fama, essent un os de mal rosegar per al
pàrroco, que no sap com empatollar-s'ho ni a qui donar la raó
sense ofendre a ningú.

-I de què es tracta?- s'atreví a preguntar en Ramon.

-Què sé jo? Hi ha aquí l'empriu de Serra Calma, que usufructua
el poble des de temps immemorial. Cada veí pot portar-hi el
bestiar que a l'hivern manté en son terme. La gallorsa és
repartida a prorrata entre tots els veïns, que se l'arrenden o
l'aprofiten a son gust. Sembla, doncs, que la familia
Serra-Bruna posseeix, del temps del rei Martí, una cèdula que
li concedeix amb exclusivitat el dret de gallorsa sobre tal
empriu, però qual dret resulta de fet abandonat, ja que no hi
ha memòria de què l'hagin lucrat mai, si bé ell sosté que
aquest dret no ha prescrit, perquè s'ha cuidat sempre de
promoure oportunament les accions per a evitar-ho. Doncs a
aquest bon senyor, que no té prou butxaques per a ficar-hi el
diner que li sobra, se li ocorregué entaular demanda formal i
promoure un plet que ja fa més de dotze anys que dura i en el
que ara mateix hi han sucat o hi suquen tots els curials de la
província, guarnint entre tots un tal entrellat d'incidents,
sentències parcials, competències i provisions que ja no hi ha
qui ho entengui. Amb tot això el poble n'anirà cada dia pitjor,
i, faltat de l'apoi dels que naturalment deurien ésser sos
protectors, se llençarà en braços del primer pillet que surti
per a explotar-lo. Jo, temps enrera, havia intentat interposar
mon escàs valiment per a transigir-ho, però vaig veure que
aquest bon senyor, que en lo demés, és com una pasta d'Agnus,
en tocant aquest punt s'enterca com una mula, sense que hi hagi
ningú, ni la seva muller, que li faci entendre ses pròpies
conveniències. Tement enredar-ho, vaig resoldre no parlar-n'hi
més, reservant-me, en tot cas, per a ocasió més propícia.

-I els demés propietaris, què fan?

-Què vols que facin? Per darrera enllà el bescanten sense
atrevir-se a posar-se-li al davant, perquè és un trumfo dels
grossos, amb molt bons padrins a Girona i a Madrid: deixen
córrer la bola.

-És lo que li deia ahir- féu en Ramon, després d'una estona de
reflexió. -La pestilència puja, puja, i ja està arribant a dalt
de les muntanyes.



IX

En Montbrió, disgustat i compadit de son oncle per l'estat de
violència que el gènit de la majordona li creava, i sense
perjudici d'estudiar els medis de combatre aquella situació
tonta, resolgué de moment, pretextant una urgència, partir al
següent dia de bon matí. Com son oncle devia assistir a uns
funerals a Prunés, quedaren convinguts en fer junts el trajecte
fins a la partió dels camins.

Estava al bo del son quan aquest el despertà innovant-li que
plovia, i per lo tant que no es mogués, que ell compliria amb
lo dels funerals, perquè no podia excusar-se'n, i tornaria a
dinar.

El jove declarà que sols en cas extrem se quedaria, perquè
tenia compromís d'ésser a Vich al vespre. Li prometé sovintejar
les visites, i es despediren afectuosament.

Una hora més tard trucava a la porta la majordona, avisant que
quasi no plovia i que la xacolata es refredava a la taula. Ell
s'incorporà; mes, com sentís batre les canals al pati,
comprengué la mangauxa de la dona i tornà a adormir-se. Al cap
d'altra hora, vinga trucar de nou la majordona, cridant que ja
el cel s'asserenava. Aquesta vegada cregué ell que, quan menos
en part, era cert, i s'alçà.

Al sortir de la cambra glopejà una xicrada d'aigua bruta, que
altra cosa no era la xacolata servida per la Feliça, mentre que
aquesta, rient de mitja cara i plorant de l'altra mitja, li
parlava amb manyagueria, comunicant-li que en Pascal havia
deixat ensellat el cavall, i que, segons profecia del mateix,
no plouria ja més. I, efectivament, a l'alçar-se el jove de la
taula i sortir a la miranda, ja començava un altre ruixat que
durà una hora.

La majordona es frisava per veure el _barrut_ fora de casa, i
aquest, que tenia prou ganes d'anar-se'n, se'n veia privat pel
desfet temps, lo que li donava un mal humor de tots els
diantres. Així és que, al sentir a la majordona maldar de
continu sobre el mateix tema, se li excitaven els nervis,
donant-li accesos de ràbia que el tentaven d'agafar-la pel
clatell i amorrar-la sota la canal. Forçat d'aguantar-se,
procurava matar el temps repassant la llibreria del Rector i
posant en ordre algunes notes.

De tant en tant, el sol semblava com si anés a treure el nas
per una clariana, que no era més que una solució de continuïtat
entre la bromada que se n'anava de buid per a fer lloc a la que
venia carregada d'aigua.

Una vegada que la majordona tornava amb el seu pic pic, fent-li
notar que unes espesses bromes blanques que fugien rossegant-se
a flor de terra per la costa, eren senyal infalible de la fi de
la pluja, el jove no es pogué contenir.

-Ja en té, de ganes de què me'n vagi- exclamà, -però sàpiga que
encara en tinc més jo d'anar-me'n, sols per no sentir-la ni
veure-la, a vostè.

-Jesús, Maria, Josep! Sant Cristià! I ara! Quines coses de dir!
¡Vegi si jo puc tenir ganes de que se'n vagi! ¿No és vostè el
nebot del senyor Rector? No el té ell a gust? Doncs, lo que ell
vol, a mi m'està bé.

En Ramon li girà l'esquena i es posà a passejar-se per la sala.

De sobte aquella, que s'havia eclipsat un moment, tornà
cridant:

-¡Vegi, vegi, senyoret, com surt l'arc de Sant Martí; digui si
no és això senyal de bonança!

En Montbrió s'aproximà a la balconada que treia a la miranda, i
veié l'esplèndida arcada estenent sos brillants anells de serra
a serra, de lo qual s'alegrà com si fos realment el signe de sa
deslliurança. No plovia gairebé gota, y una ullada de sol,
escorrent-se per una escletxa dels núvols, feia brillar amb
esclats de mil colors els serrells d'aigua que ploraven de les
parres que guarnien la porxada. Se n'alegrà, amb aquella
alegria que produeix sempre en la naturalesa la successió d'un
fenomen lluminós després d'un de tenebres, com el dia després
de la nit.

-Vaja, dona, vaja!- digué dirigint-se a la vella, amb to
complascent. -Serveixi'm el dinar i marxaré de seguida.

-El dinar?...- féu ella plegant les mans amb posat d'admiració.
-Pas que n'he fet! Com que el veia amb aquest deliri per
marxar!...

En Ramon quedà de pedra. Tenia motius per a conèixer la
tacanyeria d'aquella dona, mes no la creia capaç de despedir-lo
de casa de son propi oncle poc menys que en dejú. Amb una
mirada furiosa, mesurà la gran mesquina de dalt a baix, clogué
el puny dret, amb intencions de descarregar-l'hi sobre el cap,
aixafant-li el cigronet o fent-li caure a la part de dintre. Se
contingué, no obstant, i girant l'esquena emprengué la porta
escala avall. La Feliça el seguí, cridant-li des del cap de
l'escala:

-Miri: si vol hi ha un plat de sopes d'ahir, que les guardava
pel senyor Rector quan torni de funerals.

-Planti-se-les al clatell!- respongué en Ramon, girant el cap
des del replà, i es dirigí a l'estable per a embridar el
cavall, que ja estava ensellat i a punt de marxa.

La Feliça, que li anava seguint les petjades, corregué afanyosa
per a tenir-li l'estrep, mes ell la repel·lí amb un regany.

Al passar el portal se parà en sec. Verdaderament feia goig de
posar-se en camí amb un temps com el que es presentava, doncs
per la part de Llevant venia un tall d'aigua espantós. La
majordona comprengué sa vacilació, i, com per a donar-li ànim,
temerosa de què tornés enrera, li deia:

-Lo que és ara rai, prou està ben esbargit el temps, i, sinó,
vegi per allí com ix la _Marieta de l'ui blau_.(*)

Sentir-la en Ramon i regirar el cavall tirant-li a sobre, tot
fou obra d'un moment. Valga-li la llestesa amb què es ficà a
dintre, que, sinó, la bolca als peus de la bèstia. Però, fora
ja de tino, començà a increpar-la amb mil penjaments,
tutejant-la sense cap mena de consideració.

-Vina- li cridava, -veia fastigosa, que te la pintaré a
l'esquena, amb la punta del fuet, la _Marieta de l'ui blau_.
Surt, pallonga, escanyavicaris, que et donaré una racció de
xinxons d'aquells què no es descanvien. Ah! fes que m'hi pugui
adobar, que ja els esquitxaràs aquests que arrecones a costes
de la salut del teu amo, estiracordetes!...

I altres coses que no es poden escriure.

La majordona semblava desesperar-se al sentir-se tan
maltractada: s'estirava els cabells i picava de peus com una
ximple.

En Ramon passava el portal en el moment que començava de nou a
ploure. Això li renovà la quimera, i, girant-se amb la vella,
que seguia fent comèdia, li cridà encara:

-Maleïda bruixa! Ves: aquí la tens, ja, la teva _Marieta_.
¡Llàstima de vara de freixe que vaga per espolsar-te el cuiro,
cabra ronyosa!...

I, mentre deslligava l'abric que a prevenció duia a la pera de
la sella, emprengué desesperat la trotada, empaitat pel vent
pluig i entre xarbots d'aigua fangosa.

(*)_Nom amb què designen els pagesos l'ull de serena que en
dies plujosos, surt a vegades a l'horitzó i que, en certes
circumstàncies, sol designar la fi del mal temps._



X

Encara li durava l'excitació, que no bastava a calmar la
ruixada d'aigua fresca que li queia damunt escorrent-se per ses
espatlles i les anques de la bèstia, quan, al passar per sota
el porxo d'una masia de gran presència, sentí que el cridaven
per son nom des de dalt. Tirà les regnes i alçant el cap
reconegué la casa de Serra-Bruna i veié amb sorpresa que era
son oncle, que li deia amb son to de veu entre plorós i
rialler.

-Però, fill meu, ¿que t'has tornat boig per marxar amb semblant
temps? ¿No havíem quedat en què m'esperaries si seguia la
torbonada?

-L'he esperat fins que m'han fet a fora.

-Sants del cel!- exclamà el vell, esfereït com si pressentís
algun greu contratemps ocorregut durant sa ausència, -¿I qui
pot haver-te tret a fora de casa meva?

-Qui? la mala pua de la seva majordona, aquella que mana més
que l'amo, és qui m'ha despatxat en dejú, tractant-me com a un
gos foraster. Prou que l'hi explicarà ella afegint-hi que l'hi
he dit tot lo que m'ha vingut a la boca, lo que no és cert,
perquè moltes més coses m'he engorjades per consideració a
vostè, que la protegeix per més que ella el deshonra.

Tals paraules en boca d'en Ramon no es comprenien sinó donat
l'estat de sobreexcitació en què es trobava. Son pobre oncle
estava aplanat. Apoiant-se de mans sobre la baixa barana del
porxo, tenia el cap mig penjant, semblant-se a la coneguda
estàtua del gladiador moribond. Son aspecte era tan llastimós,
que per fi el jove, el bon cor del qual era evident, se'n
condolgué. Enfilant la gran porta mig oberta de l'entrada,
saltà del cavall, i, entregant les regnes a un mosso que li
sortí al pas, se'n pujà escala amunt, trobant al seu oncle a
l'últim replà que l'esperava, fent-lo entrar en el recibidor.

Amb breus i concises paraules li explicà l'ocorregut,
declarant-li, per fi, que si en lo successiu volia veure'l,
anés a la casa pairal, a on ocuparia sempre el lloc de son
difunt pare; però que ell a la Rectoria no hi posaria més els
peus mentre criés semblant bestiola.

El pobre capellà li tirà els braços al coll, exclamant:

-Fill meu, fes lo que et sembli: abandona'm, com tothom m'ha
abandonat, però compadeix-me com tothom me compadeix. Déu sap
si sóc sociable i si disfruto amb l'amistat i visites dels
parents i amics, com sap també lo que sofreixo en mon
aislament. Sóc víctima d'una manda piadosa, d'un compromís
contret a l'espona del llit d'un agonitzant. Era amic carinyós
i lleal, i em recomanà aquesta dona al moment de morir. Li vaig
prometre no deixar-la, per més sacrificis que em costés; i,
encara que en aquells moments no calculava ni podia calcular
quina mena de sacrificis podria costar-me, no és això raó
perquè ara me'n desentengui. És un mal del qual sols Déu pot
enviar-ne el remei disposant de ella o de mi.

En Ramon, del tot desarmat i fins enternit de lo que sentia,
volgué, abans de despedir-se, apaivagar un poc la pena de son
bondadós oncle, empleant son antic sistema de tirar la cosa a
broma, dient:

-En fi, reconec son sacrifici i l'esperit d'abnegació que el
porta a aceptar aquesta tirania. Vostè disposi de mi en tot i
per tot; mes, en quant a la Rectoria, repeteixo que sols hi
posaré els peus quan Déu hagi enviat el remei disposant de
vostè o d'ella. En el primer cas, hi vindré per a aprofitar
l'ocasió d'apretar-li a la Feliça el ganyot, i en el segon,
encara amb millor gust, per a cantar el _gori gori_ a la mala
vella i menjar-me la polla rossa i la negra en la mateixa taula
on tanta gana m'ha fet passar.

-Sempre seràs plaga!- digué el Rector, ja més asserenat i
agafant-lo pel braç. -Però ja n'hi ha prou, de misteri, que
estem cridant d'una manera inconvenient l'atenció de la gent
d'aquesta casa. Entra i et presentaré, advertint-te per
endavant que de cap manera consentiran que segueixis ton camí
amb semblant temps.

-No em quedaré ni que em pengin- exclamà en Ramon amb vivesa.
-I per evitar-me un refús, val més que ens despedim sense
entrar.

I això dient, besà la mà de son amoïnat oncle, que en va
tractava de retenir-lo, quan de sobte, obrint-se la porta
vidrada que separava el recibidor de l'espaiosa sala, aparegué
el senyor amb aire campetxano, exclamant:

-Vaja, senyors! ¿Què fan aquí parats al peu de l'escala? Per
què no entren?

-Vegi, don Eudald: aquí té mon nebot que s'empenya en passar de
llarg, fins privant-me del gust de fer-li sa presentació.

-Ah! Vostè és el nebot de mossèn Joan?- digué don Eudald
acabant de passar la porta i allargant al jove la mà. -I quant
m'alegro de coneixe'l! Però faci'm el favor d'entrar, perquè en
quant a lo de passar de llarg, és cosa que amb semblant temps
no ho consentiria a un desconegut; però a vostè ni ara ni mai.

Mossèn Joan, per sa part, feta la presentació de don Eudald a
son nebot, afegí:

-Mira, Ramon: en aquesta casa, hi entro i surto com de família,
honrant-me amb una confiança que, encara que immerescuda, me
permet manar-hi tant o més que en ma pròpia casa.- (Això ho
digué amb un cert retintin que copsà al vol en Ramon.) -Vull
dir-te, doncs, que la invitació de don Eudald és coral del tot,
i que no és de llei que la refusis.

En Ramon, que, barret en mà, havia cortesment correspost a la
bona arribada de don Eudald, respongué resoltament:

-Don Eudald: jo agraeixo, com no es pot imaginar, sa invitació
que m'honra més del que mereixo; però dec fer-li notar que el
temps que fa en aquest moment el feia ja quan he muntat a
cavall; per lo que compendrà si deuen ésser poderosos els
motius que m'obligavn a marxar i ara m'impedeixen quedar-me:
d'això no n'hi dirà de menys el meu senyor oncle, que els
coneix.

I tal si els coneixia, mossèn Joan! Aquestos no eren altres,
per una part, que la quimera que encara el jove portava a
dintre, i, per altra, una espècie de pueril complacencia que
sentia al posar de relleu davant de son oncle la diferència de
procedir d'aquella persona a la que veia per primera vegada,
comparada amb la de la seva majordona.

Seguia don Eudald retenint el jove, que pugnava per
desfer-se'n; mossèn Joan patia crudelment al considerar que,
per sa culpa, son nebot se veia empenyat a viatjar en dejú,
essent prop de migdia i tenint que fer més de dues hores de
camí entre mig d'un temporal desfet. Comprenia bé que allò no
era més que un contrapunt, un cop de gènit del jove, i
desitjava retenir-lo, tant per evitar-li les molèsties
consegüents a son descabellat propòsit, com per a mitigar-li
aquell mal record de sa visita. Ademés, i era la pura veritat,
el molestava en gran manera el pensar en els judicis que
aquella familia hauria de formar de tota aquella estranya
escena. Se li acudí una idea i la posà en pràctica tot seguit.
Obrí la porta de la sala, i des de son llindar, cridà:

-Montserrat! Vina, pubilla, a veure si tindràs tu més poder que
ton pare.

Quasi instantàniament, igual que si esperés sa entrada, com els
actors en el teatre (senyal de què no caminava gaire lluny),
aparegué una bona mossa, de cara frescal i fina, trajo de bon
tall entre pagès i vilatjà, la qual quedà parada, cobrint-se
ses galtes de lleugera rojor, ensems que apareixia la blancor
de ses dents descobertes per un graciós somriure.

-Veges- continuà mossèn Joan: -aquí tens aquest esterlocat de
mon nebot, que s'empenya en passar de llarg i fanguejar per
aquests camins, dinant tard i malament a Vall-llosell, en
comptes d'acceptar l'hostatge que aquí se li ofereix. Digues:
vols que es quedi? Si o no?

-I ara, mossèn Joan! Quina pregunta!- féu la noia, atansant-se
modestament alguns passos. -És clar que s'ha de quedar.

-Doncs mana-l'hi tu, perquè a ton pare ni a mi no ens obeeix
pas.

Les mirades dels dos joves se creuaren, parant-se com curiosos
i admirats l'un de l'altre, cosa d'un instant imperceptible.
Els ulls de la noia s'abaixaren primer i, atansant-se els dos
fins a donar-se les mans, digué ella amb cert graciós
desembràs:

-Jo no el convido pas, perquè això ja ho ha fet el papà; jo
sols li prego que no el vulga desairar, refusant el sopluig que
amb tan bon cor ell li ofereix.

-Sento vivament, senyoreta- féu en Ramon un tant desconcertat
-el compromís en què em posa d'aparèixer com un ingrat, essent
així que mon agraïment per l'honra que m'ofereix és superior a
tota ponderació. Consideri que quan m'he posat en camí, malgrat
el temps que fa, és perquè sèries ocupacions me reclamen a Vich
aquesta mateixa nit.

-Per sèries que siguin tals ocupacions, no ho seran tant com el
disgust que ens donarà el seu refús, ni com el remordiment que
ens quedaria d'haver-lo deixat partir en semblants
circumstàncies. Jo li prec novament que es quedi, i, si no ho
vol fer per nosaltres, faci-ho... pel seu oncle.

Aquestes paraules foren pel jove com un raig de llum. Fins en
aquell moment no havia comprès que la inconcebible tossuderia
havia, per força, de deixar en situació poc airosa el pobre
Rector davant d'aquella tan amable família; lo qual havia de
revenir en noves mortificacions i motius de pena per al
bondadós vell, que ja prous ne portava a sobre per tot lo
succeït. Altrament, tals paraules li feren sospitar si la noia
hauria penetrat el secret de sa obcecació, lo que denotaria en
ella una perspicàcia, ensems que una delicadesa de sentiments,
que el feriren com una revelació.

I era tan simpàtica l'ofrena i tan insinuant la invitació en
boca d'aquella hermosa i quasi desconeguda donzella, que...
vaja! hagué de declarar-se vençut.

-Senyors... no puc resistir més: disposin de mi- féu l'hereu
Montbrió, acotant el cap i obrint els braços caiguts al llarg
del cos.



XI

Se conta de Cèsar que en una de ses incursions a les Gàl·lies,
al passar per un llogarret perdut en un recó dels Alps, digué a
un de sos oficials amb qui estava conversant de política de son
temps:

-Més m'estimaria ésser el primer aquí que el segon a Roma.-
Aquesta expressió té una equivalència exactíssima en nostre
vell adagi que diu: «Val més ésser cap d'arengada que cua de
pagell.»

Al veure tants propietaris rurals abandonar llurs grandioses
masies, dotades d'excel·lents condicions d'estatge, per a
trasbalsar-se a una ciutat o vila, reduint-se a la vida de
lloguer en carrers sovint rònecs i sense sol ni aire, fent una
vida avorrida i sense objectiu, gastant a voltes lo que llurs
rendes no donen o estalviant lo que en llurs pairals se malmet,
deixant un lloc a on són i representen alguna cosa per altre a
on no són ni representen res, se comprèn bé que entre nostres
pagesos no abunda pas l'esperit de Cèsar.

L'alta i baixa muntanya estan sembrades de caserius que tenen
l'apariència de poblets. Grandiosos bastiments a on la pedra
picada hi és a dojo en arestes, finestrals i brancades amb
mirandes i porxades d'excel·lent orientació, escales
monumentals i cambres espaioses, algunes decorades amb gran
riquesa, grans llisses, eres com places i cabanyes com
catedrals, tot d'una grandiositat que demostra, ensems que un
esperit agrícola de gran empenta, un grau de cultura i un
refinament de costums, molt per dessobre de lo que avui allà es
veu.

Aquests són els abandonats palaus de l'antiga burgesia
muntanyenca que, completament desposseïda de títols nobiliaris,
vivia del treball amb vida fastuosa. Llurs naixements i bodes,
celebrats en oratoris privats o esglésies de patronat eren
galejats com festes de prínceps, i el ressò de ses grandeses ha
arribat a nostres dies, glossades per cançons populars que
encara van en boca de nostres pagesos.

Avui molts d'aquests casals són habitats per cambrers i
masovers que conreuen les terres en arrendament cotat o a
parts, i els descendents d'aquells senyors vegeten per les
ciutats sense personalitat ni prestigi, si és que no han
desaparegut ja engolits per la usura i la trampa, final quasi
obligat dels que abandonen els destins que Déu els hi assenyalà
sobre la terra.

Però el cas és que, àdhuc els que s'han mantingut ferms al
camp, han sofert els efectes d'un mal aire que ha glaçat
l'esperit pogressiu de nostra muntanya. Aquests també han
arrendat llurs termes, desprenent-se del més poderós objectiu
de la vida pagesa, o sigui un treball moderat, entretingut i
productiu; han perdut el gust d'aquelles construccions
grandioses i d'aquell art decoratiu, potser una mica paisà,
però ample i sencer, i la seva vida domèstica ha deíxat d'estar
a l'altura de les necessitats de l'època. En nostres velles
pairals no s'hi ha fet una reforma important, com tampoc se
n'ha bastida cap de nova, des de fa més de cent anys. La
decadència és completa.

Molts pares que envien els fills a col·legis de luxo i a seguir
carrera a Barcelona, se lamenten de què aquests se deixin
seduir per la vida de ciutat i cobrin avorriment a la del camp.
I, no obstant, és un fet molt natural i lògic, donat el descuit
en què molts d'ells tenen ses vivendes. A part d'altres
consideracions, ¿com no han d'establir aqueixos joves
comparació entre el confort de les habitacions de ciutat i la
incúria i destartalament de llurs pairals, sense una estància,
les més d'elles, prou decent i confortable per a refugiar-hi la
família durant les llargues vetlles i vagues forçoses dels mals
dies d'hivern? Quan la neu cobreix la terra i la tramuntana
bufa fort o bé les bromes llencen l'aigua a bots i a barrals,
veuríeu en moltes grans masies de la muntanya vagar la gent
avorrida pels porxos, corredors i sales, escombrats d'ací
d'allà pel vent pluig que filtra per balcons i finestres mal
closos i per les fredes ratxes que colen per les escales, les
portes de les quals no es poden tancar.

I la llar?, direu: Sí, hi ha la ditxosa llar, tan galejada per
poetes i prosistes, a on hi crema un foc com un infern, entorn
del qual amos i servei, barrejats, canten cançons i conten
rondalles. Mes tot té els seus límits, i les cançons i
rondalles s'acaben abans que les hores de fred i de mal temps,
i tothom s afarta de rostir-se del davant i glaçar-se de
l'esquena, com de plorar llàgrimes vives, mercès al fum que el
canó de la xemeneia no pot engolir.

És llavors que els fills de família es recorden del cafè, de la
tertúlia i de totes les comoditats de ciutat, i es deleixen per
tornar-hi així que puguin.

-No els hi envieu, els fills, a estudiar a ciutat, i no vos hi
fugiran- prediquen alguns; i, efectivament, els hereus
d'aquests s'arrosseguen per l'escon perquè l'art de la terra no
els dóna pas feina, i tota sa ciència consisteix en tombar les
perdius, rondar per fires i festes i... estirar l'orella al
gat.

S'ha de convenir en què han planejat circumstàncies terribles
sobre nostra pobra societat. Un temps era Catalunya l'avançada
de la civilisació europea. En la mar, en terra, en arts i
indústries, dictava lleis que eren filles de sa pròpia
essència; i, per més que la societat evolucionava i progressava
com avui, ella guardava la davantera, perquè l'esperit
progressiu era en ella la tradició. L'ànim s'entristeix pensant
lo que seria avui la societat rural, que dos segles enrera
bastia en nostres afraus aquestes estacions agrícoles les
ombres de les quals avui admirem, si una alenada de mort no li
hagués glaçat la sang al cor. De segur que res tindria que
envejar a França, Inglaterra i Alemanya.

És un error creure que el poble català és afectat a lo seu i
refractari a tota influència forastera. Lluny d'això, jo crec
que en sa idiosincrasia, per altra part admirablement
equilibrada com la d'una de les races més susceptibles de
perfecció, hi manca bona dosi d'amor propi i d'egoisme
col·lectiu. D'això naix aquesta modèstia que li fa desconèixer
sos propis mèrits, aquesta pobresa d'esperit, aquest
encongiment que el fa desconfiar de son propi valer, aquesta
admiració innocent per les gales de l'oratòria brillant, per
ell inaccessibles, aquesta bonomia, en fi, de poble primitiu
amb què es deixa emmelar amb sols tocar-li la barbeta;
deficiències totes, que l'han posat a frec de caure vençut als
peus d'alta raça ardida, absorbent, fantasiosa, d'exterior
brillant però buida de cervell.

Bastà una pluja de títols nobiliaris, de pura gràcia i de
plantilla oficinesca, per a trastornar en les darreries del
segle passat a nostra burgesia rural. «El treball no ennobleix
-li digué algú.- Això es deixa _para los patanes, para los
destripa terrones y mercachifles_.» I nostres hisendats
cuitaren a arrendar ses terres i nomenaren procuradors. «_La
vida del campo es vida de salvajes; el hombre debe vivir en
sociedad_», se li afegí, tot mostrant-li unes immenses
planures, desertes de masies, i unes grans ciutats, verdaders
pilons de pobrissalla i d'_hidalgos_ tronats, però alegres com
unes castanyoles; i nosaltres, vinga corrents cap a buscar el
dret de ciutadania, entrar de socis al casino de senyors i
omplir les tertúlies, fent la cort al governador, al comandant
militar, al jutge i, en darrer cas, als oficials de la
guarnició i als embrutapapers de les oficines, que ens feien el
servei de civilisar-nos, ensenyant-nos a parlar en _cristiano_
després de convence'ns de què nostre _dialecto es muy
ordinariote_.

I així quedaren els camps sense l'amparo de la gent de prestigi
i a mercè del caciquisme desfrenat, i per aquesta portella han
entrat la gran majoria dels mals que ens afligeixen.

Alguns se fan bocades de la fortalesa de l'esperit català, que
ha sabut resistir l'empenta desnaturalitzadora de l'Estat. Jo
no sóc pas d'aquests. Crec que ens hem mantingut catalans
contra tot, senzillament perquè no podem ser res més. Déu ens
ha fet d'una sola peça i de tal manera que no podem ser res més
que lo que som, i, o hem de prosperar com a catalans o bé estem
destinats a desaparèixer confosos entre les despulles de les
races més inferiors. El dia que aquesta veritat se generalisi
estarem salvats.



XII

El mas de Serra-Bruna era justament una de les poques pairals
de renom que encara tenia hissada la insígnia de sos
propietaris. Mes no es crega, per això, que puga en absolut
absoldre-se'l de les censures que pesen sobre els hisendats en
general, doncs també el senyor té les terres arrendades o a
parceria, i, com la major part, és pagès rentista, no pagès
industrial.

Seu la casa al repeu d'un petit pujol sobre el camí ral de
Vall-llosell, en la confluència de la riera de Vall de Pedres
amb un modest torrentó que davalla de les serres de Daurada,
rublertes de boscos de faigs i roures. Consisteix en un agregat
d'edificis i construccions més o menys regulars que li donen
l'apariència d'un veïnat. Part de les dites construccions són
masoveries i cabanes, i la casa dels senyors, com la major part
de les pairals, és una juxtaposició de dos o més edificis
acusant diverses èpoques de construcció. La part principal i
més moderna data de les darreries del segle passat i respira
tota la grandiositat i solidesa de les construccions d'aquell
temps. Algunes innovacions recents, com són persianes, galeries
vidriades, parallamps etc., denuncien a cop d'ull l'opulència
del propietari.

La fatxada principal, orientada a migdia, consta de quatre
grans balcons que trauen a un mirador o terrasa que, formant un
cos avençat, cau sobre el camí ral. A banda i banda de la
terrassa segueixen quatre arcades de galeria coberta, i al
segon pis una dotzena de grans finestrals acusen altres tantes
habitacions. Les fatxades de llevant i de ponent són més
irregulars, alternant-se les obertures sense ordre aparent,
llevat d'una grossa balcona que acompanya la gran porta
duellada que per la de llevant mira a la gran lliça, pati
plantat d'arbres i envoltat de coberts contenint galliners,
conillers i altres dependències. Per la lliça s'arriba a
l'entrada principal de la casa, que dóna accés a una vastíssima
peça amb sostre de volta i empedrada de petits rierencs formant
dibuixos. A dreta i esquerra d'aquesta peça hi ha les quadres
de les caballeries. Al fons de tot se presenta l'escala, que
s'imposa per sa grandiositat, formada per senzilles i robustes
voltes d'obra, amb nervis de pedra picada, sobre les quals
descansen grans marxes de pedra de dotze pams de llargada. La
barana és senzilla, de ferro batut de gran gruix, i l'ull
amplíssim està sols decorat per un monumental llantió que penja
d'un historiat permòdol, també de ferro, representant un dragó
que amb ses dents aguanta la cadena.

Seria feina cansada i inútil descriure l'interior de la casa.
Figuri's el lector una immensa sala de sostre enteixinat, de
parets llises, cobertes de quadros ni bons ni dolents; com a
peça de luxo, el quarto d'estar, tot endomascat i amb motllures
daurades; l'estrado, que li fa bon joc; altra peça de confiança
amb monumental escalfa-panxes, taula de marbre al centre, piano
i canapès a les testeres i plafons decorats al tremp per en
Joan Panyó; el menjador amb volta i les quatre estacions
representades per grans relleus de guix, i en fi, altres i
altres peces menys luxoses i més o menys espaioses i
confortables.

Agregui's a això un gran jardí a peu pla, amb hivernacles,
umbràculs, gabials, bons caminals, millors vistes, i haurem de
convenir en què Serra-Bruna era i és quelcom de bo.



XIII

L'afortunada família que habitava el famós casal de Serra-Bruna
no era pas nombrosa. Se composava del matrimoni, don Eudald de
Serra-Bruna i Donya Dolors de Salvanera, i dues filles. La
major, la Montserrat, era una xamosa nina d'uns divuit anys,
espigada i graciosa com un plançó de pi, de faccions grandioses
i simples dins un oval perfecte i de cutis d'una morenor
finíssima, transparentant la puresa de sa muntanyenca sang.
Quan se li parlava, baixava modosament sos ulls grossos i
foscos, que al contestar aixecava apaciblement,
concentrant-s'hi allavores tota la seva ànima amb una malícia
inconscient i senzilla, inundant-se sa fesomia d'un perfum de
flor boscana i d'un cert misticisme bíblic, que portava a la
memòria les verges de què ens parlen els sants Llibres.

Sa germana, la Loreto, comptava amb prou feines catorze anys, i
ses faccions, no ben desenrotllades encara, no prometien tanta
correcció de formes com les de la Montserrat. Tirava, no
obstant, a major estatura i a no menor esplendidesa de formes,
encara que de moment era esprimatxada i desgarbada com un
aligot. De temperament mogut i fressós i arrauxada com un
bordegàs, sa mare li repetia a cada moment: -Vejam quin serà el
dia que posaràs seny!

Aquesta, donya Dolors, aparentava uns trenta vuit anys. Era de
bona presència i aire sanitós, per més que un ull observador li
notava, malgrat l'exuberància de ses carns fresques, un quelcom
que el feia malfiar de tan bones apariències. Efectivament,
patia sovint de migranyes, i sa naturalesa era bon xic
treballada per les sangries de la família i qui sap si per
interns disgustos d'aquells que justament per no eixir a la
superfície caven més fondo que els demés. Era de caràcter
apacible i igual, excel·lent mare de família i model de
mestresses feineres i endreçades. Tot passava per ses mans en
el govern interior de la casa: no sols el que tocava
directament a la família, sinó tot lo concernent a la bona
marxa i administració de les petites indústries anexes a la
categoria de mestressa catalana. Fins era ella qui havia cuidat
sempre de les reformes de la casa, remonta de mobles i
habitacions i construcció de jardins, en lo que havia demostrat
un gust exquisit, posant-se sempre a l'altura de sa posició i
dels gustos del temps sense excessos ni adefessis de
transcendència. En tot això tenia carta blanca de son marit.

Ses costums, senzilles d'un refinament íntim i patriarcal,
trobant sobrats elements de desenrotllo dins sa rumbosa
posició, la posaven en el cas de no enyorar per a res els
gustos de ciutat, que tampoc li eren del tot desconeguts, ja
que anyalment feia una, encara que curta, estada a Barcelona,
més que per altra cosa, deia ella, per a trobar després més
agradable la vida de muntanya i en realitat per no enterrar-se
en vida i donar compliment als nombrosos parents i coneixences
que els tornaven la visita en els bons temps d'istiu, cosa molt
agradable per a son caràcter hospitalari i sumament sociable.

Don Eudald de Serra-Bruna era el tipo més original de la
família. Se pagava molt de ser un dels primers propietaris de
la muntanya, amo de l'extensa gleva del senyoriu (purament
nominal) que duia son nom, amb rendes ben sanejades al Vallès,
plana de Vic i Barcelona, amèn d'uns immensos terrenos a la
muntanya de Tosas, on podien estiuejar deu mil caps de bestiar.
Tenia noblesa d'aquella que tant prodigà Carles IV als babaus
que bé ho pagaven, o sia, _ciutadà honrat de Barcelona_ amb
equivalència de Baronia i ús del _de_.

Diu que, quan jove, era guapo i ben plantat, un xic ple de
carns i amb uns galtissos com un gabaig. Quelcom d'això hi
hauria quan una donzella tan gentil i de tan bones prendes com
donya Dolors se n'agradà i consentí en fer-li entrega de son
cor i de son quantiós dot. Mes lo cert és que, ara com ara, no
es podia presentar sinó com un hom d'uns cinquanta anys, de
mitjana alçària, fluix de carns i de fesomia grossa i
escorreguda, per haver perdut molt de greix i quedar-li la pell
penjant. Net de cara i clatell, sols deixava créixer el bigoti,
i no per fantasia, sinó per mor d'un principi herpètic que se
li havia fixat sota al nas i l'hi feia molt ingrat el ras de la
navaja. Però, com el tal bigoti tirava a tornar-se mostatxo de
carrabiner, el portava escapçat a tall d'estisora.

Vestia en tots temps folgades peces de panyo negrós, i ses
defenses contra el fred consistien en blindatges superposats de
roba interior que reforçava a mida que apretava aquell. En
quant s'accentuaven les pluges de la tardor, prenia un jaique
de panyo blau turquí que portava per tot el dia penjant de les
espatlles, ademés d'un mocador de seda negra entortolligat al
coll, sabates de simolsa i gorra de setí, també negra, amb
visera de xarol caiguda; i, com per efecte d'una calba
occipital se dolia molt de fred a la closca, portava dita gorra
plena de mocadors dels nomenats de frare, augmentant son número
segons apretaven els rigors de l'estació. De totes aquestes
peces no se'n desprenia fins a la primavera, i encara sols
després de moltes palestres amb sa muller, que d'amagat o mig
per força les hi anava llevant de mica en mica.

Per més que sempre es dolia d'açò o d'allò, lo cert és que
resistia perfectament totes les estacions, fent raríssimes
vegades un dia de llit. En fi, cal afegir que encara que sa
vestimenta li donava l'aire d'aplegador de monges, no careixia,
amb tot, de certa bona presència i aspecte senyorial en
consonància amb lo que era.

Son retrat moral és més complexe, ja que no és possible
fixar-li cap genialitat ben determinada. Pagès de naixença, i
per sos interessos, no demostrava cap afició a l'agricultura.
Tenia totes les finques arrendades a parts o a arrendament
cotat. Veritat és que a la casa pairal hi havia afectes totes
les terres bosques i pastorims, a més d'alguns quintans i
hortes que menava per compte propi, lo que portava un regular
rem a la casa; mes per això tenia en Basi, el mosso gros, que
donava cap a tot, actuant al propi temps de majordom i ajuda de
cambra del senyor, de qual persona cuidava en tot quant sortia
de l'esfera d'acció de la mestressa, des d'aclarir-li els
comptes fins a fer-li la barba i arranar-li els ulls de poll.

Ses aficions a la lectura se reduïen a _passar-se pels ulls_
(frase pròpia) els diaris _La Esperanza_, de Madrid, i el
_Brusi_, de Barcelona. Rebia la revista de l'Institut Agricola
de Sant Isidro, del qual era soci fundador; mes, com si no era
agricultor pràctic, menos ho era teòric, els números anaven
estivant-se en les lleixes de l'estudi, molts d'ells mostrant
encara la faixa virginal.

Tampoc era aficionat a la caça ni a la pesca. De jove havia
agafat algun cop l'escopeta; mes des de què un dia, pillant-lo
una nevada, s'encadarnà, sempre més li guardà aversió. Del joc
no en parlem: no li agradava amb interès ni sense ell, perquè
l'encaparrava.

Donats aquests antecedents, és un verdader problema endevinar
en què passava el temps el bon senyor, perquè hi ha que
advertir que matinejava més que ningú. Se llevava sempre abans
que el sol; però, quan havia ajudat la missa a mossèn Isidro i
quan havia esmorzat son plat de sopa primer i un parell d'ous
més tard, ja havia acabat la feina fins a l'hora de dinar.
Després, una horeta de migdiada, en tot temps, i esperar l'hora
del correu. Al vespre, resar, sopar i al llit després d'una
estona de sobretaula, fins a un altre dia.

Vostès creuran que a don Eudald l'avorria aquesta vida. Tot al
contrari: a tot hora se'l veia passar i traspassar; entrar i
sortir de la sala, al cusidor a conversar un rato amb les
senyores; a la llar de foc, a l'hivern, alternant amb el servei
per a saber noves de fora; muntar i davallar del segon pis i de
la torratxa, donant una visita als canaris i als coloms;
passejar a grans gambades per la sala, per la terrassa o pels
jardins, segons la bondat del temps amb les mans a l'esquena,
xiulant cançons sempre amb la mitja rialla, tan campetxano i
tranquil i amb una beatitud digna de qui no ha trencat mai cap
plat ni escudella.

Hi havia algunes èpoques en que la vida de don Eudald sofria
radicals modificacions. Una d'elles era quan, per canvis
polítics o per eleccions de diputats rebia les visites dels
seus padrins, uns personatges de Madrid. Allavors se posava en
moviment, muntava la mula, acompanyat sempre d'en Basi, i es
convertia en acòlit del personatge, seguint-lo per tots els
pobles de la rodalia, esbrossant-li el camí i prenent nota de
les _gràcies_ que el fulano prometia a dret i a tort, gràcies
de les quals no se'n complien més que unes poques, i encara de
caràcter particular, d'aquelles que feien riure sols a
l'agraciat i sovint costaven alguns gemecs a un tercer.

Altre motiu de canvi de vida era la curta temporada que
anyalment passava la família a Barcelona. Allavors, a penes se
trobava a casa més que a les hores de menjar i dormir, doncs se
passava el temps al carrer, acompanyant a les senyores a
compres o a visites, però amb preferència sol, passejant per
l'_ensanche_, visitant les construccions, els avenços i
particularitats de les quals notava, badoquejant per botigues i
_kioscos_, recorrent la muralla de mar i els molls, prenent
inventari dels barcos entrats i sortits, dels carregaments
desembarcats, etc., etc., parant-se per tot arreu, fent
preguntes i entrant en comentaris amb altres badocaires com
ell.

En tals temps solia vestir un leviton negre, de tall antiquat,
formant cintura, i un bolet fosc, d'ales amples. Al veure'l amb
sa fatxa de bon Jan i amb el paraigües sota el braç,
embadalint-se per tot arreu, no hi ha que dir si en feia de
denteta a tot l'honorable gremi dels timadors, els individus
del qual formiguejen per la ciutat.

I, en efecte, quasi no passava dia que no tingués proposicions
de negocis brillants, d'adquirir anells d'or i pedres precioses
per quatre quartos, de canviar bitllets de Banc per or amb un
cinquanta per cent de benefici, de fer una obra benèfica
acompanyant a un inglès que, rebuda la comanda d'entregar mig
milió de rals a l'Hospital, no sabia, pobret!, com fer-s'ho. En
fi, totes aquelles tretes que encara avui donen tan bons
rendiments, se posaven en joc per a amidar sa bona fe rural.

És cert que no era don Eudald, alliçonat per les gasetilles del
Brusi, a on sempre n'hi llegia de fresques, home per a caure en
semblant paranys; mes, ja per curtedat de geni, ja per afany de
conversa o per lo que fos, li costava desempellegar-se dels
importuns, amb els quals sostenia llargs quetifets, fins que,
pretextant una ocupació urgent o qualsevulga altra excusa, els
deixava amb el dubte de si se les havien amb un infeliç o amb
qui la sabia més llarga que ells.

De vegades era el rata qui s'esmuyia, al veure que algun
municipal de mostatxo cargolat el vigilava, amb cara que
semblava dir: «Ja et veig, pillo!»

Aleshores, al passar don Eudald prop del _Sánchez_ protector,
li deia aquest, posant-se el dit sota l'ull:

-Caballero, mucho ojo con ese individuo que hablaba con usted,
que es un aucell...

-Ja me n'he fet compte- deia amb beatífica mitja rialla don
Eudald. -Me proposava d'acompanyar-lo, tot passejant, fins a la
Farola, perquè deia que és foraster i no hi ha estat mai.

-En donde no habrá estado mai és en el altar mayor de la
Catedral, que lo que es en la Farola prou la conoce mejor que
usted y que yo.

I el simpàtic municipal afegia uns quants bons consells, que
sens dubte considerava li poden fer falta, jutjant-lo per son
aspecte, per a badoquejar per Barcelona.

-Vaja, que vostès ne veuen de totes!- deia don Eudald, amb son
afany de conversa.

-Digo! con tantos años de bregar con esa mala chent...

-Ja ho crec, ja. Vaja, vaja, estigui bo, i gràcies.

Aquest era el Don Eudald visible, el que tothom coneixia. Mes
hi havia un altre Don Eudald, que sortia de tard en tard, i
sols coneixien els més íntims, donya Dolors sobretot, que
n'havia rebut sovint l'empenta. Vull dir que no hi havia pas
que fiarse de l'aparent bonhomia del senyor de Serra-Bruna.
Sota la capa del bon Jan hi havia un tossut de mena tan
extremada que, si bé quasi sempre estava anul·lat per sa pròpia
apatia i per sa falta de personalitat, quan se demostrava es
feia dir senyor, essent quasi tots sos esclats fills d'una
vanitat de criatura mal pujada, que constituïa el fons de son
caràcter. Mentres aquesta no en patia, tot anava bé; mes
¡desgraciat de qui li trencava l'aire!...

Completava la familia mossèn Isidro, capellà adscrit a la casa,
home de cara eixuta, un poc basta i cabell tan negre que li
llevava més de vint anys de sobre, ja que, tenint força més
edat que don Eudald, a qui de noi acompanyava a estudi a Vall
de Pedres, jovenejava més que ell. Era ja grandassàs quan
ingressà al Seminari de Vich, a on el segui també don Eudald,
cursant algunes assignatures del batxillerat, que no terminà.

Acabada, amb alguna pena, sa carrera, exercí algun temps de
vicari, obtenint, per fi, dels senyors de Serra-Bruna un
benefici, adscrit a la casa, fixant, desde llavors, sa
residència en la mateixa.

Home de bona salut i millor voluntat, el mateix servia per a
proveir de caça la taula dels senyors, que per a ajudar al
Rector de Vall de Pedres en son ministeri, sobretot en dies de
novenaris, missions i altres actes consemblants. Ell l'aliviava
del servei de tot aquell veral de la parròquia, celebrant missa
matinal els dies festius, en la capella pública de Serra-Bruna,
assistint com un vicari als malalts i ensenyant, les tardes
dels dies festius, el catecisme a totes les criatures dels
encontorns, cosa que feia amb el zel d'un missioner.

La família Serra-Bruna li devia verdaders serveis, ja que ell
era qui havia ensenyat no sols les primeres lletres a les
nenes, sinó tots els coneixements literaris que tenien a
l'ingressar al col·legi de Vich, que eren pocs menys dels que
posseïa ell mateix. Son geni treballador i son amor al pròxim
el portaven també a ensenyar de llegir i escriure al servei,
per mica de voluntat que mostrés aquest per a apendre.

Altrament era afecte a la familia fins al sacrifici. Aquesta no
el tractava pas amb la veneració d'un savi, degut a son
caràcter casolà i tallat a la pagesa; mes no li mancaven les
atencions corresponents a sa dignitat. Ademés, cal confessar
que tenia ell un superior tacte per a conduir-se bé. Després de
complir fins amb excés sos càrrecs, no intervenia sinó en lo
que directament se'l demanava, procurant no prodigar massa sa
presència entre la família, majorment quan hi havia forasters;
i, com era de caràcter jovial i prudent, era sempre la família
qui el sol·licitava, lo que tornava en major prestigi seu.



XIV

En Ramón Montbrió, per més que havia fet molt la vida de
ciutat, no coneixia sinó lleugerament els refinaments del
tracte social. Sa vida d'estudiant, ocupada amb entreteniments
i cabòries de caràcer purament personal, no li havia permès
gaire més tracte que científics, artistes i somniadors, gent de
més o menys personalitat, però generalment, poc preocupada de
les filigranes de l'etiqueta. La gent del camp, que constituïa
sa més apetitosa societat, no hi ha que dir que no li adobaren
gran cosa per aquest cantó.

Així és que, al trobar-se tan impensadament amb gent de
respecte com els senyors de Serra-Bruna, ses filles i una munió
de parents xics i grans que estiuejaven al mas, en aquell
moment reunits en la sala de confiança a on se féu la
presentació, quedà sorprès i un poc entrebacat.

De mica en mica anà recobrant l'aplom, sobretot a l'adonar-se
de què tota era gent del seu mateix braç, en particular els
amos muntanyencs del tot.

A l'hora del dinar es pot dir que estava ja en plena possessió
de si mateix, tenint lloc de desplegar tota l'amenitat de son
tracte jovial i expansiu.

Els que coneixen la societat burgesa de nostra muntanya, saben
quant accessible és al tracte, i quant fàcilment s'intima amb
ella, així que les coneixences arriben al _nós amb nós_, com se
sol dir; i en Ramon, que, per naixença, per temperament i per
afició, era un verdader muntanyenc, amb l'aventatge d'una
superior il·lustració i un do de gents especial que el feia
atractívol per sa conversa i sos acudits, no hi ha que dir si
es trobaria en son element.

Res té, doncs, d'estranyar la facilitat amb què s'identificà
amb aquella gent que al quart d'hora li semblaven ja
coneixences velles. Al seu entorn girava la conversa i en un
moment, amb poques paraules i sense pretensions, hagué fet un
quadro de sos antecedents, posant, com vulgarment es diu, tota
sa persona al mig del carrer.

No trigà pas a compendre, per paraules saltades, que sa
extravagant escena amb el seu senyor oncle no havia passat
desapercebuda a la família, com també que l'especial situació
del Rector, creada per les reguitnades de la seva majordona, no
era cap secret; i, no creient convenient ni digne empenyar-se
en cobrir amb les ombres de misteri, exposant-lo a
interpretacions exagerades, un fet desenrollat, per dir-ho
així, sota el cobert de l'hoste que l'omplia d'atencions i que
l'excessiva delicadesa del mateix no li permetia esbrinar,
resolgué fer-ne confessió. Riscava d'ofendre son oncle, mes per
això comptava amb son enginy i gran domini de si mateix.

Ho explicà tot; mes ho féu amb tan graciosa naturalitat, que
per més que produí verdaderes explosions d'hilaritat al
descriure d'un modo pintoresc i gràfic ses palestres amb la
Feliça, no sols son oncle no se'n pogué ofendre sinó que es
vegé obligat a sumar-se al general entusiasme tributant
interiorment un superior elogi al procedir de son nebot, que
tan admirablement li treia de sobre un pes que l'oprimia,
perquè també a ell li esgratunyava la consciència allò que ara
quedava reduït a les proporcions d'un incident còmic, com tants
altres que en coneixien sos amics i confidents, els senyors de
Serra-Bruna.

Fou un complet triomf pel jove aquella part del dinar, i els
comentaris duraren llarg temps, sobretot, allò de la _Marieta
de l'ull blau_ féu tanta gràcia a les senyores que meresqué els
honors de vàries repeticions. Fins el bo de mossèn Isidro
prengué amena part en la conversa, fent riure molt contant
algunes curioses anècdotes de la Feliça amb un criteri superior
al que podia esperar-se de sa tosca apariència, amb tot i lo
delicat de la matèria conversada.

Encara que mossèn Joan rigué molt, parlà poc, per fi clogué la
conversa, dient amb veu reposada i to sentenciós:

-Senyors, ja veuran: jo tenia un amic que patí tota la vida
d'un mal grà, un altre a qui els penellons se'l menjaven viu,
i, finalment, un tercer, amb una berruga al cap del nas que li
feia veure la padrina. Vull dir que aquest món és una vall de
llàgrimes, en la que a cadascú li toca portar sa creu, que, com
diu el Kempis, per tot arreu ens aguarda: _Crux ergo semper
parata est et ubique te expectat_. A mi m'ha tocat la de la
Feliça. Alabat sia Déu, perquè tots els contratemps són bons
per a oferir-los a Ell en descompte de nostres pecats.

I no es parlà més de l'assumpte.



LLAMPEGUEIX



I

Esbargida la torbonada, donya Dolors proposà de passar a pendre
el cafè a la terrassa. Don Eudald entregant una claueta a la
Montserrat, li donà ordre d'obrir un cert calaixet i portar una
cigarrera, on hi guardava mostres d'excel·lents havanos, moble
que sortia sols en casos excepcionals i quan se tractava
d'obsequiar un hoste de molta consideració. N'oferí un al jove
(ell no fumava sinó paper), i mentres aquell prenia foc d'una
escalfeta de plata que la noia li presentava, li deia don
Eudald, referint-se al paisatge que per sobre la balustrada es
descobria:

-Veu? Aqui no tenim el mar com a Barcelona, ni grans planures
de conreu com a la terra baixa; mes, sense això, disfrutem
també de bones vistes.

I, en efecte: en el moment en què els convidats s'assentaven
entorn de la gran taula de pedra de la terrassa disposant-se a
assaborir l'aromàtica beguda que, reclosa en antiquada cafetera
de plata, servia la nina major, les bromades de llevant,
esquinçades, retudes i desfetes pel vent de Segarra, anaven a
rossegons per les muntanyes, deixant ençà i enllà despulles i
rebuigs de ses humides i blanques vestes, que, enganxades per
les copes dels pins i faigs, s'anaven fonent als raigs de sol
que s'obrien pas per entre les runes d'aquell cel desballestat.
L'atmosfera, purificada per la fosa tempesta, era d'una
transparència tal que deixava veure amb tot son esclat els tons
perlats de les cingleres i els esmaragdins dels opulents
boscatges que es destacaven negrosos sobre els matisos més
tendres i riallers dels artigatges i pastorius. La terra, xopa
a desdir, s'escorria amb bellugadissos regalims que,
ajuntant-se, es convertien en impetuosos torrents, desbocats
vers les rogenques i grosses aigües de la riera de Vall de
Pedres.

-Verdaderament, això no es veu enlloc més- digué, per fi, el
jove Montbrió, ullprès per tan hermós panorama. -Jo he viatjat
poc o molt per Espanya i fora d'ella, i tinc molt conegudes les
conques del Pirineu; però els hi asseguro que una vall més
encantadora que aquesta no sabria pas on anar-la a buscar. Aquí
s'hi respira l'esperit de la naturalesa primitiva, ja que fins
la poca indústria humana que s'hi veu és de lo més rudimentari.

Don Eudald, que seguia mol platxeriós el curs de l'enraonament
del jove, semblà no quedar-ho tant de sa conclusió, i digué:

-Ja veurà: em sembla que aquí es fa tot lo que es pot fer i la
terra dóna tot lo que pot donar, a menys de corsecar-la.

-No ho cregui pas, don Eudald. Aquí (i quan dic aquí no creguin
que em circumscriga a aquesta vall) lleva la terra lo que li
dóna la gana, i la terra, per fèrtil que sia, és precís
ajudar-la i _obligar-la_ perquè doni lo que pot i no lo que
vol, que això és lo que constitueix l'art del pagès, o
l'agricultura. Amb la particularitat de que, convenientment
ajudada la terra, no sols no es corseca, com vostè diu, sinó
que cada vegada és més pròdiga, excedint-se a ella mateixa, que
per alguna cosa és el símbol de l'agraïment.

-Vaja, vaja!- insistí don Eudald. -Aquí sempre s'ha fet així i
no convenceria pas a ningú del contrari. I, si no, digui: què
faria ara, vostè, aqui? ¿tallar els boscos i rompre els herbeis
per a fer-ne artigues? Això no seria més que trencar la
guardiola, i amb quatre anys seria tot acabat. ¿Què es creu que
aquí és al pla? Si trec els boscos, faré una dinerada; mes,
acabat, què? Com que gràcies a Déu per ara no ho necessito, bé
val més que quedi per un mal trànsit, o per a treure tal volta
d'apuros a un hereu menos afortunat. Altrament, la muntanya
està mancada de braços, i per lo tant, ¿qui conrearia les noves
terres? ¿qui extrauria l'excès de productes, sense camins?
Vaja, que si vostè conegués la muntanya, no diria lo que diu. A
part d'això, ¿no sap vostè que aquí tenim un enemic
irreconciliable, una cuca que se'ns ho menja tot? Vull-ho que
això li donés resultat: encara així no faria sinó treballar pel
govern, que sempre està a la mira de qui guanya una pesseta.

-Don Eudald- digué reposadament en Montbrió, -sento haver-lo de
contradir en quasi tot lo que acaba d'expressar, excepte lo del
Govern, del que ja en parlarem també; mes ja que estem posats
en amigable conversa, ho faré esperant que no m'ho pendrà a
mal.

Seguí una curta pausa a l'exordi, i el jove Montbrió continuà:

-Em pregunta què és lo que faria jo en el cas de proposar-me
variar l'explotació d'aquesta finca, que és com qui diu de tota
aquesta comarca. En primer lloc, procediria a un estudi
detingut que, de seguir, seria obra de molts mesos, ja que el
cas seria de suficient gravetat per a no procedir pas de
lleuger; però de moment, vaig a traçar-li les línies d'un plan,
sols per a dar-li idea de si sóc radical o, millor dit,
revolucionari en aquestes com en moltes altres qüestions. (I,
de pas, observi al meu senyor oncle quina mitja rialleta fa,
perquè no és pas la primera vegada que em sent pronunciar
aquesta paraula...) De primer, recollint la idea de vostè de
que aquí els productes no tenen valor per falta de medis
d'extracció, procuraria, abans que tot, tenir una via còmoda de
comunicació que em portés a la carretera més pròxima a
Vall-llosell, per exemple; la faria, encara que hagués
d'alçapremar la comarca en pes. Procuraria obtenir l'auxili del
Govern o de la Diputació, per més que no tinc gaire fe en els
recursos governamentals, perquè crec com vostè que l'Estat és
el nostre primer enemic, però en darrer cas me valdria de mos
propis medis, enc que hagués d'hipotecar mos boscos. Obtingut
això, aquests boscos, sense destruir-los, sinó millorant-los,
explotant sols aquella riquesa que avui es perd miserablement
per aquestes aubagues, me produirien un augment de renda
suficient per a cobrir els interessos de les hipoteques; i
considerant que la riquesa de les muntanyes, en general, però
d'aquesta en particular, és la producció pecuària, al
desenrotllo d'aquesta tiraria a tot tirar. Un de mos primers
cuidados seria obtenir una quantitat il·limitada de farratges
i, per això lograr, procuraria convertir en prats de regadiu,
no sols bona part de les terres del pla, sinó també els herbeis
i artigatges de les muntanyes. Com?

La constitució d'aquest terrer argilenc i la configuració
d'aquestes vessants plenes de petites fondalades o conques que
no tenen desguàs més que per un lloc, se presten admirablement
per a, amb relatiu poc cost, convertir-les en immensos dipòsits
on s'hi recollirien, en temps de pluges, fabuloses cantitats
d'aigua que, com serien col·locats a diferens nivells, me
permetrien, per medi de senzilles canalitzacions, tal com se
practica en diferents comarques, convertir en prats de regadiu
lo que avui són artigatges abandonats i amb prou feines donen
quatre brins d'escanyolida xeixa. Això em donaria herba de cinc
dalls, pel cap baix, que convenientment enmagatzemada em
subministraria recapte per a mantenir mils i mils de caps de
bestiar durant els mesos d'hivern. Afegiré que destinaria a
pastures les dues terceres parts de la terra més o menys plana
avui destinada a conreus, i com me sobrarien adobs per a les
restants, llevarien aquestes soles doble de lo que avui en
conjunt produeixen. Com en els dies bonancibles de l'hivern,
tiraria als redalls el bestiar, i com, en l'època de les
calors, tindria l'estiuatge de la muntanya, ¿sap vostè el
número inmens de caps de bestiar que podrien mantenir-se en
aquesta sola encontrada? I ara no li dic res de les diverses
indústries que es deriven de la cria de bestiar i que podrien
ser explotades, com són les fabricació de formatges,
concentració de la llet, extrets de carns, fabricació d'adobs,
etc.

¿Què això suposaria la construcció de grans cabanyes per a
dipósit d'herba, de grans corrals per al bestiar, moltes
habitacions per al personal, que deuria ser nombrós i part
d'ell molt instruït i fins tècnic, i, per lo tant, una gran
acumulació de capital? Quin dubte té? Però és això, lo que se'n
diu agricultura; és això, lo que se'n diu criar bestiar, és
això, lo que se'n diu cria de bestiar; és això, lo que se'n diu
explotació de la terra.

-Valga'm Sant Eudald gloriós!- feia don Eudald, posant-se les
mans al cap. -¡I quin modo de fantasiar! Es coneix que vostè és
jove. Vostè faria com l'hereu de Rodés, que va venir fet un
savi de no sé quina escola de Perpinyà, i tot fent innovacions,
si no l'hi prenen dels dits, aviat hauria fet net del
patrimoni.

-Fets aislats, res proven. Ademés dec advertir-li que tot lo
que he explanat no és cap miracle ni cap invent, perquè tal he
vist, i tal pot veure, vostè, quan vulgui, en molts llocs de
França, Suïssa i Anglaterra, on els llueix un altre pèl. I, si
això ho fan uns, no hi ha raó perquè no ho puguin fer altres en
iguals condicions.

-Vaja, vaja! Això aquí no és factible. Ja caldria que els
propietaris ens convertíssim en capatassos i ens trenquéssim el
cap nit i dia barrinant...

-Àngela! Això és a lo que anava, i vostè m'escurça el camí. Els
propietaris dels països que li he citat són persones enteses,
amb títol moltes d'elles, i que dirigeixen personalment ses
explotacions i es comprèn que així deu ésser. I, si no, vegi lo
que fan els fabricants: ¿no són ells que dirigeixen
personalment ses indústries? ¿no envien a sos fills a estudiar
en els grans centres industrials per a apendre tots aquells
avenços que la contínua evolució social fan necessaris? Doncs
¿per què no han de fer-ho els agricultors, ja que és
l'agricultura com una fàbrica o gran laboratori, on hi entren
primeres matèries, funcionen màquines, es paguen jornals i
s'elaboren gèneres per a donar-los al comerç?

Lo que hi ha, i aquesta és la nostra desgràcia, que nosaltres,
propietaris, no volem considerar-nos com a industrials, sinó
com a simples rentistes, amb gran depreciació de nostres
pròpies rendes. Arrendem les terres a qui no té capital per a
treballar-les, que és com si un fabricant arrendés els telers
als obrers sense recursos, I ¿què ha de succeïr? Que els pobres
a penes ne treuen la vida, després de salvar l'escassa renda de
l'amo, qui, per sa part, s'acontenta amb poc, amb tal que pugui
vagar. Si les rendes no li basten acut a la usura si no té
seny, o, si no, rebaixa sos gastos reduint-se a una vida poc
millor que la de sos masovers, salvo anar amb l'esquena dreta.

Vostè ho ha dit: com que no necessita, fondos, no vol explotar
els boscos què puguin servir de puntal a un hereu tronat.
Aquesta història es repeteix sovint. El propietari que té els
ronyons coberts deixa que es podreixin els arbres al bosc, i,
en lloc d'emplear els sobrants de ses rendes en millorar ses
finques, prefereix enterrar les unces o adquirir noves terres,
que descuida com les altres, si no comet l'error major de
folrar-se de Paper de l'Estat. Aquest és l'_hereu Arreplega_.
Després ve l'_hereu Escampa_, que dóna bon compte de les unces
i del paper, i, com les rendes no li basten, ataca els boscos,
fent-ne un mal mercat, romp les gleves, arrendant artigatges
que les aigües cuiden d'aixarroncar, deixant la penya nua. Ell
encara va tirant bé o mal; mes ve son fill, que, trobant morta
la gallina del ous d'or, no té més remei que malvendre i fugir.

Ressegueixi la muntanya i ho veurà: aquí els boscos morint de
plètora, més enllà les serres repelades mostrant els ossos
descarnats, que coberts un temps d'atapeïda gleva, foren
hermosos vergers. Enlloc un camí transitable: per tot l'apatia,
la incúria, i, com és natural, la pobresa, quan no la misèria.

-¡Però si això s'ha vist sempre, si això és la muntanya! ¿Què
es creu que aquí és com per avall, que la primavera dura tot
l'any? Aquí l'hivern tot s'ho menja, el bon temps dura pocs
mesos i no dóna lloc als esplets de la terra.

-Està en un error, don Eudald: hi ha climes molt més freds que
aquest, a on hi veurà l'agricultura més floreixent que la
nostra. Ademés, ja he dit que hauríem de convènce'ns de què
nostre país és més a propòsit pel desenrotllo de la riquesa
pecuària que de la purament agrícola.

-Bah, bah, bah!- féu don Eudald, que no sabia per a on
eixir-se'n. -Bé n'anomena prous, de pobles; però no em
convenceria pas. Jo tinc la missió de transmetre a mos fills el
patrimoni tal com l'he rebut de mos pares i això ho compliré
amb l'ajuda de Déu. Per lo demés, aquí tenim un adagi molt
antic que diu: «Cols plantava l'avi...»

-Un altre erro- interrompé en Ramon, -o, mellor, dos erros en
un sol concepte. En primer lloc, no és cristiana la màxima que
limita sa obligació a llegar íntegra a sos fills l'herència que
ha rebut de sos pares; i si el senyor Rector pot explicar-li la
paràbola evangèlica d'aquell senyor que entregà a varis de sos
criats un taleguet d'or a cada un i que lo mateix recrimina a
aquell que l'hi retornà intacte que a aquell altre que el
dissipà, alabant únicament al que li retornà augmentat. També
és un altre error inconcebible l'adagi que diu «Cols plantava
l'avi, cols planto jo savi», amb lo qual se vol suposar que no
devem separar-nos de lo que feren nostres passats. És evident
que si aquells haguessin practicat sempre aquesta doctrina,
avui aniríem nosaltres encara vestits de fulles de figuera.
Aquest adagi no pot ésser molt antic, perquè repugna al
caràcter de nostra raça, que practicà idees molt progressives.
En alguns llocs de la muntanya, avui erms i abandonats, he
reconegut jo restos de cellers, que denoten una explotació
vinícola en gran escala. En altres pot veure encara senyals
d'estacions pecuàries que fa vergonya de comparar-les amb les
que avui s'hi troben; explotacions mineres desaparegudes,
regadius abandonats, etc., etc., proven eloqüentment un grau
d'avençament del que avui no en tenim sisquera idea.

I ¿vol que amb tan estúpida màxima hagués Catalunya per espai
de segles, marxat al cap del món civilitzat? Jo crec que aquest
adagi no és altra cosa que el crit de gràcia d'una generació
vençuda, embrutida per la tirania d'un poble que, a canvi de lo
que li llevava, no podia dar-li sinó... lo que tenia. I una de
tals coses fou aquesta falta d'esperit pràctic, aquesta
passivitat musulmana, aquest fatalisme polític que tot ho
confia a l'administració, que tot _ja ho té escrit_.

Aquest llarg discurs el pronuncià amb veu clara i accent fogós
i ràpid. Ningú l'interrompé; i si bé tothom estava pendent de
sos llavis, per la mateixa actitud de l'auditori comprengué amb
pena que son llenguatge era nou per a tota aquella gent.

-Perdonin que els hagi amoïnat amb aquestes cabòries que sovint
me fan eixir de test- digué somrient i eixugant-se la suor del
front.

-Vol callar! No, no; al contrari- feren vàries veus.

-Cregui que m'agrada molt de sentir-lo- afegí don Eudald; -mes
amb tot això no veig encara el per què del terrabastall que em
proposa.

-El per què?- reprengué el jove, pels ulls del qual passà com
un llampec al mateix temps que per un ràpid moviment canviava
de postura, dirigint tot el cos vers son interlocutor. -Aviat
ho sabrà, don Eudald: perquè això és la mort o l'agonia, pitjor
que la mort encara; perquè la societat se disol baix tots
conceptes i és precís començar a pensar què és lo que ha de
nàixer de sota de ses runes. Els procediments i els organismes
que han paralitzat o entontit la vida de nostra regió, també
han atacat la moral de la societat, despertant mil
concupiscències i convertint la vida civil en un femer. Vostè
ho ha dit: l'Estat, que deuria ésser nostre pare, és la cuca
que se'ns menja el pa, i això, com atemptatori a les lleis
socials no pot durar, i vindrà la revolució de baix si abans no
fem la de dalt. Aquesta revolució deurà consistir en desfer
l'obra de dues o tres centúries, tornant al temps en què
Espanya era una confederació de pobles lliures, agermanats per
l'interès comú, i governats cada un d'ells per lleis filles de
sa pròpia essència. Aquí s'ha format un estat artificial
confonent llastimosament la unitat amb la uniformitat i
convertint en dogals els llaços de germanor. Esmortuït
l'esperit ha caigut en mans dels polítics d'ofici que d'això
viuen i tenen interès en acabar-lo de matar.

Doncs la reconquesta de nostra personalitat és l'única taula de
salvació que ens queda. Ens caldria revenjar-nos, fer-nos
superiors a nostres adversaris en cultura, en moralitat, en
riqueses i en tota mena de virtuts morals i polítiques, i
d'aquesta manera podríem, si no evitar el cataclisme que
s'atansa, esperar-lo sense temença i fins desitjar-lo i
provocar-lo, segurs de trobar en nosaltres mateixos suficient
força per a regenerar la societat.

El concurs seguia amb creixent interès la dissertació del jove,
que afegí:

-¿Comprèn ara, vostè, per què jo somnio amb aquestes grans
reformes? En les vessants del Pirineu català, on avui s'hi
compta una població escassa i pobra hi ha elements per a nodrir
un milió d'habitants vivint d'indústries muntanyenques, és a
dir, desenrollant riqueses exclusivament pròpies del terreny. I
¿sap vostè lo que podria esperar-se'n, d'una tan respectable
massa de població rural, en sa major part de sang muntanyenca
pura, regenerada i vivificada per l'antic esperit de nostra
raça?

-Sants del cel, quin cap de trons!- exclamava don Eudald amb
les mans al cap, tan bon punt hagué el jove acabat sa
carretilla llançada amb vehemència de frase i quasi sense
respirar. -Vostè enraona molt bé; mes, si segueix per aquest
camí, pararà boig. Mal anem, però me temo que així encara
aniríem pitjor. Vaja, vaja! Sort que vostè mateix ho confessa,
que somnia.

-És clar que somnio- féu en Ramon somrient i com mig arrepentit
de sos esclats. -Però deixin-me somniar, que no poques vegades
són els somnis que ens posen sobre la veritat, i somnis hi ha
que valen més que aquesta.

I reprenent son aire de broma, afegí veient que son oncle
s'alçava disposant-se a marxar:

-No es cregui pas que sóc sol, no! Veu? Al senyor oncle el tinc
ja mig conquistat, i si logro convèncer a vostè, quin
triumvirat formarem! Ell representarà el braç eclesiàstic, el
poder espiritual; vostè la noblesa, l'element conservador i
moderador, és a dir, la dreta; i jo l'esquerra revolucionària.
I veurà com entre tots alçapremarem la muntanya.



II

-Sempre seràs el mateix, un plaga de la parròquia- digué Mossèn
Joan unint les seves a les generals rialles. -Mes me sembla que
ja hem abusat prou de l'amabilitat d'aquests bons senyors i és
hora de què ens en anem jo cap a la Rectoria, d'on fa massa
hores que en vago, i tu a complir tes presses a Vall-llosell o
a on sia.

-Ja veurà- féu l'altre amb posat calmós, -ara les presses són
sol per vostè, perquè a mi ja m'han escapat. Vagi, doncs, en
nom de Déu, que en quant a mi, no podent arribar a Vic, a
Vall-llosell amb quatre salts hi seré qualsevol hora que munti
a cavall.

-Com vulgues- féu Mossèn Joan començant a despedir-se d'uns i
altres. Un moment després, la fina discreció de la família
deixà isolats oncle i nebot i com desapercebuts en un recó de
la sala.

-Per què no tornes a la Rectoria- deia l'oncle, amb posat
d'humil pidolaire.

-No pas tant com criï aquell drac. Cregui que arribaríem a
males. I li asseguro que més per vostè que per mi, que m'hi
enfado. Pensi i reflexioni, i veurà que és una situació que li
convé dominar-la.

Bona estona estigueren sols, i les mosses que els espiaven de
cua d'ull, pogueren apreciar una nova fàcies de la peculiar
idiosincràsia d'aquell jove excepcional. A peu dret i els
braços passats al coll del seu oncle, li conversava
carinyosament arran de cara sent curós de veure la facilitat
amb que de les fogositats de suara havia passat a les més
tendres manifestacions de l'amor filial, veient-se humitejar
els ulls del pobre vellet baix el pes de ses carícies de nena
mimada. Per fi, es desferen, després de besar-se mútuament, i
el jove es dirigí vers la família exclamant alegrement:

-Queda en principi firmada la pau, deixant _in statu quo_ la
qüestió de la Feliça, que es tractarà oportunament.

Encara Mossèn Joan conversà breus moments amb donya Dolors, i
sortiren tots a despedir-lo a l'escala.

Retornats a la terrassa, feren des d'allí el darrer adéu al bon
Rector, que s'allunyava. En quant se perdé de vista, en Ramon,
que se l'havia contemplat pensativament, se retornà de sobte
vers les senyores exclamant seriosament:

-Aquesta dona li escurça la vida. ¿Creurien que em vénen
temptacions de donar-li la bola com als gossos?

-I ara! quins disbarats de dir, vostè, també!- contestà donya
Dolors rient i tocant-li l'esquena amb tal familiaritat com si
el conegués de nàixer.



III

En Ramon tractà sèriament de partir i suplicà de donar ordre
d'ensellar-li el cavall; mes topà amb la resistència passiva
d'aquella munió de gent emprendada de la seva companyia.

Els nens se revoltaren tots, fent un embull amb l'ordre
d'ensellar el cavall, del qual resultava que el cavall era
mort, que era fugit o que els mossos es negaven a ensellar-lo
perquè tirava cosses i altres mil innocentades, moltes d'elles
suggerides per les mateixes senyoretes.

Per fi el mateix don Eudald li pregà alegrement que es quedés i
tornarien a parlar dels seus somnis. Els demés s'hi adheriren,
pretextant que els hi agradava tant de sentir-lo. Donya Dolors,
l'ànima de la casa, acabà de fer el pes.

-Miri, Ramon- digué amb aquell posat afable que tant li
esqueia: -ara ja sabem lo que eren totes les presses i les
ocupacions que al matí pretextava; per lo tant, per aquest
cantó, ja no té excusa. Faci'ns el favor de quedar-se quan
menos tot demà, que podrem obsequiar-lo amb una fontada; si no,
creurem que no aprecia la bona amistat que li oferim.

Nostre jove, que cada vegada es defensava més dèbilment i se
sentia de més en més atret envers aquella família tan
simpàtica, se sentia inclinat a cedir. Mes li mancava encara
una invitació, i aquesta no venia.

Girà els ulls envers la Montserrat, que restava silenciosa i
com capficada. Ell no desplegà els llavis; mes sa mirada fou
ràpida, expressiva i interrogadora.

-Què faré?- semblava preguntar.

Tampoc se desclogueren els llavis d'ella; mes son esguard no
fou menos ràpid, expressiu i precís.

-Quedi's.

I es quedà.



IV

-Per avui no és pas cas de sortir a passeig, amollegat com està
el pis per causa de la pluja- digué don Eudald, dirigint-se a
en Montbrió; -mes les noies ens entretindran amb el piano. No
es cregui, que no n'hi ha cap de manca i el fan refilar com un
rossinyol. Sobretot la Montserrat, veurà que les mans se li
perden de vista. Me deia darrerament el mestre de Vich que ja
no sabia pas què més ensenyar-li.

-No ho cregui, no- afegia reposadament donya Dolors, procurant
rebaixar quelcom dels beneitons elogis del seu marit: -els hi
manquen estudis i els hi sobra ganduleria. Si no fos així, ja
tocarien alguna cosa.

-Som d'opinió que es faci la prova- afegí el jove
complascentment.

Efectivament: després d'una brega que durà llarga estona,
s'assegueren al piano, successivament, la petita de primer,
executant les lliçons més escollides del mètode de Charpentier.
La Montserrat picava més alt, contant entre les peces de son
repertori, _La Argentina, Las campanas del monasterio, El poeta
moribundo_ i altres ranciors per l'estil, que executava amb
relativa facilitat i algun sentiment, mes amb tots els vicis
del mestre assalariat que es guanya la vida fent música com un
altre fent sabates. Això no impedia pas que don Eudald se les
escoltés entusiasmat i que el Montbrió es desfés en elogis de
les pianistes, tot lamentant-se interiorment de la rutina que
fa a voltes malograr excel·lents disposicions.

A ell no l'hagueren de pregar gaire per a assentar-se al piano.
No era pas pianista, si bé coneixia bastant la nota; però,
dotat d'una poderosa retentiva musical i d'un enginy i
habilitat especials que el feien sortir-se de tot, executava
quasi de cor, amb més o menys fidelitat, però amb vers
sentiment i delicadesa, algunes estimables melodies, que
deixaren amb la boca badada als oients.

Tampoc era cantor ni posseïa una veu ben caracteritzada, i
cantà amb afinació i gust alguns fragmens d'òperes, apresos
durant sa vida d'estudiant. Però on triomfà, fou executant
algunes cançons catalanes, amb les quals deixà sorprès a
tothom. No sabien compendre com aquelles melodies, que conexien
degenerades i malmeses per boca dels jaios del poble, cantades
ara amb verdadera devoció i coneixement, tinguessin el do de
remoure'ls-hi fins les entranyes, com si els despertessin
dormides ànsies i vells records que afluïen com abundoses deus
d'entremig de ses, fins aleshores, no compreses exquisitats.

Per fi, portat per son entusiasme de missioner, i posant a
contribució sa feliç memòria, començà a recitar, amb entonació
vigorosa, tirades de versos, triades poesies dels mestres del
renaixement català.

La poderosa veu dels apòstols de la terra catalana, cridant
pàtria, clamant justícia i remembrant gestes de nostres
passats, oblidades, desconegudes o desvirtuades per les
històries, produí, sobre aquell curt auditori de catalans
inconscients, els efectes de sempre en tals casos. S'adonaren
de què aquells accents en la pròpia parla els hi arribaven al
cor, comprengueren que allò anava per ells, i, identificant-se
amb l'ànima de poeta, sentiren remoure dintre els cors quelcom
que fins allavors hi era com adormit.

Aquelles mascles notes, llançades a boca plena pel nou joglar
que s'havia emprès la noble tasca de ventar les cendres de
l'oblit per a revifar el caliu de la pàtria, rodolant per les
amples sales, semblaven revetllar l'ànima esmortuïda de la
vella llar catalana, que se sentia bategar fins per darrera les
mal closes portes, a on, atret per lo desusat del cas, s'hi
apilotava el servei, marxant de puntetes, eixamplades les
fesomies i com responent a la veu de la trompeta que cridava
resurrecció.

Així transcorregué la vetlla, breu i platxeriosament, i així
anava infiltrant-se en l'ànim d'aquella bona gent l'esperit
juganer i sèrio, arrauxat i discret, fogós i candi, d'aquell
jove excepcional que, unes hores abans, passava desconegut per
davant de la porta que l'hospitalitat li obria i semblava ara
l'amic de tota la vida.



V

Per diversos camins, i com papallones atretes per la llum del
sol naixent que a raig fet entrava pels badats balcons de la
terrassa, allí es toparen en Ramon i la Montserrat a l'eixir de
llurs cambres.

-Bon dia, Montserrat- exclamà el jove alegrement allargant-li
la mà. -Ui... que matinera! ¿Ha descansat?
-Jo rai, gràcies a Déu!...- féu ella en el mateix to. -Vostè sí
que no haurà descansat, que es llevi tan d'hora. ¿Que no ha
estat bé, que ha tingut tanta pressa de deixar el llit?

-Molt rebé, sinó que...- baixant la veu i matisant-la amb
intenció -desitjava reveure el sol d'aquestes muntanyes.

-Per això sí que no tenia pas d'apressar-se tant, que bona
estona estarà visible,- digué la noia, entre riallera i
encogida, copsant la floreta que amb petulància d'estudiant
l'altre li dirigia; i baixant els ulls, afegí: -Ademés, que el
nostre sol deu ésser com el de per tot arreu.

-Oh! No ho cregui pas, senyoreta; o per lo menos enlloc com
aquí havia sentit la influència de sos raigs encantadors.

I, alçant la veu, com per no forçar més el símil, afegí:

-Enlloc com en la muntanya trobo aquestes frescals matinades
que revifen els esperits.- I estenent el braç vers l'horitzó:
-Miri que deliciós! Vegi! vegi el pla, com dels conreus i
prades s'alça una boirina blavosa, tan tènue, que sols arriba a
entelar els objectes, com per a suavitzar llurs tons,
tornant-los més fins i delicats.  Miri's aquells arbres de taca
carminosa que el sol bat ara per darrera, dibuixant llurs
siluetes com enserrellades d'or i aquelles masies de parets
rogenques, sentades sobre marxapeus de feixes farratgeres,
¿veritat que semblen tasses de plata vella, descansant sobre
graderies de marbre verd? I més amunt la tofa obscura de les
terres bosques, fent de repisa a les grans cingleres! I aquesta
flaire lleugerament salabrosa!... és la rosada que s'evapora
als primers raigs del sol. Que n'és, de grandiós, d'atractivol
i de bell, tot això! Tot riu i tot se fon, formes, sons i
colors, en una nota única de suprema harmonia. ¡Miri, miri,
aquell grupet de roures de la collada, de quin modo més
fantàstic projecta sa ombra gegantina, en forma de cono
colossal, sobre les calitges del pla, i aquell estol de coloms
que vola formant espirals, destacant-se ara per clar ara per
fosc, a mida que entra i surt de les faixes lluminoses que
davallen dels crenys de les serres! ¡Quanta llum, quant color i
quanta vida! Això és la Naturalesa. «¡Salve, o sacra natura!»,
que diria el meu oncle. Això és atencions, que procura
distribuir per un igual.

La pobra xicota, tota ulls li tota orelles, contemplava
embadalida aquell hermós panorama, com si no l'hagués vist en
sa vida. Ella, que, allí havia nascut i crescut, que estimava
aquell país com a part d'ella mateixa, no l'havia mai vist
esplèndid i rialler com ara, ni s'havia cregut mai capaç
d'assaborir un conjunt de sensacions com les que en aquell
moment la corprenien. Ara començava a compendre perquè
l'estimava tant, a aquella terra, i fins trobava que encara
l'havia estimada poc.

Res contestà: més sa fesomia, dilatada i encesa, i la
precipitació dels batecs de son cor, denunciaven pel clar que
sa ànima es deixondia com la nota harmònica, que jau dormida en
la corda, es desperta al refrec del dit de l'artista que sap
pulsar-la.



VI

Fresca i embaumada, com rosa de cent fulles, serena la cara que
es dibuixava esfumada entre els rinxos negres que ombrejaven
son front i polsos, i la bufanda de finísima filoja de llana
rosa que, envoltant-li el coll, es creuava sobre sa casta sina,
semblava la Monterrat, per sa major accentuació de formes i per
ses maneres més reposades que les de ses companyes, com ella
vestides de lluminoses bates i amples paioles, una reina
envoltada de ses dames.

En Ramon, amb son trajo de campanya, botes i _jipijapa_ i amb,
son aire pagesívol, que li donava una distinció un poc arcaica,
seguia l'estol de senyores i senyoretes, nens i nenes, ara
endavant, ara endarrera, ara en mig d'elles, recordant als
pastors de Watteau voltats de florides sagales.

Si bé no es cansava de mirar de cua d'ull a la pubilla, per
delicadesa i per no abusar de la confiança amb què l'honrava la
família malgrat lo fresc de la coneixença, no s'atrevia a
particularitzar ses atencions, que procurava distribuir per un
igual.

La comitiva, caminant per entre herbeis deliciosos i per sota
boscatges ombrívols, arribava a la font del Faig, objecte de la
matinera expedició.

El refresc fou frugal i apropiat al cas. Fiambres de pernil i
altres conserves, i fruites del temps, i, per beguda, a més de
l'aigua cristal·lina, la blanca llet de les cabres que per allí
pasturaven, munyida dintre els mateixos gots de campanya. Els
nens, joganers i atrevits, la xumaven abocant-se als molsuts
braguers de les bèsties complascents.

A la tornada, havent el sol dissipat la boirina, els objectes
es presentaven més francs i més potents de color. Les senyores
i senyoretes amb ses matisades vestimentes i amb ses ombrel·les
de brillants colors, esclataven amb flamejants notes en mig del
verd de les prades, poderosament inflamat per la llum del sol.
Escampellades ací i allà, joguinejant i collint flors, es
reunien en pinyocs, que seguidament es desfeien per a formar-ne
d'altres més enllà, sempre bellugoses i alegres, sempre
cantant, xisclant i rient.

En Ramon i la Montserrat, com frisosos, a penes mai es
mantenien prop l'un de l'altre, igual que si una força els
atragués per a repel·lir-se en quant arribaven al contacte.
Així, quan semblen no preocupar-se l'un de l'altre,
s'aproximen, i, al trobar-se junts, ella, enrogida,
dissimuladament s'aparta, i ell, com entontit, fa el mateix.

A les envistes de la casa es dirigeix ell a ella, en un moment
en què ha quedat a rerassaga:

-Escolti, Montserrat: ¿voldria donar-me un cabell?

-I és cert, que el necessita? ¿Per a lligar un ramellet,
potser?

-Me fa falta per a lligar voluntats.

-Oidà! I ¿quines són aquestes voluntats que amb tan poc es
lliguen?

-Les d'aquestes dues flors, veu?- Atansant-s'hi una mica més,
parlant amb veu baixa i ensenyant-li les flors -el pensament
boscà i la margarideta, voltats de companyones. ¡Miri com se
volen! El pensament posa el cap de cairell i sembla que es
daleix, guaitant-se-la amb sos ulls d'enamorat... i ella...
¡com baixa el caparró!... ¡Tan hermosa!... No en dubti de què
s'estimen... Fins em sembla sentir en mos dits els batecs de
llurs cors enamorats; però estan desjunyides i no es tenen...
Els hi falta un quelcom que les ajunti...- (tot lligant-les)
-veu? un... res... un cabell!

Tot presentant-li el ramellet se encreuen d'ulls,
s'entrebanquen i tremolen; ella es separa tota confosa.

Als pocs moments tornaven a trobar-se a prop.



VII
De retorn de la font, la comitiva s'escampà per sota els
parrals i ombràculs del jardí, situat al redós de la casa. Els
dos joves, fugint sempre l'un de l'altre, es troben sentats en
un mateix banc, sota la mateixa ombreta.

En lluita amb si mateix, en Ramon, sempre volent i dolent,
sentia mancar-li totes ses energies i nàixer-li tots ses
escrúpols en quant se veia sol amb aquella virginal aparició.
Mancant-li la llibertat que li donava la presència d'altri, de
desplegar sa verba festiva, estudiava fins els menors replecs
de sa fesomia, semblant-li veure el celobert cada vegada que,
amb una de ses innocents tonteries, lograva fer-li descloure
els llavis i marcar-se els sotets de ses xamoses galtes. La
trobava perfecta encarnació de sos somnis de jovenesa.

I ella, encongida, sentint-se baix la inquisitorial observació
del jove, ni s'atrevia a alçar la vista de la feina de ganxet
que tenia entre els dits.

De sobte interrompé el silenci, dient amb afectada naturalitat:

-¿Creuria, Montserrat, que anit l'he somniada?

-De debò?- féu ella, sense canviar de postura i mostrant ses
dents com pinyonets menuts i apretats.

-Sí, l'he somniada... i... he somniat que l'estimava.

Aquí aixecà ella el cap i tirà sobre el jove sa mirada
apacible, com una ullada de sol de primavera, mentre que ses
galtes, fresques i daurades, se tenyien del color de sa
pagesívola senzillesa. Animat el jove, es féu més atrevit i
afegí:

-He somniat més encara.- La veu li tremolava lleugerament i per
moments s'engrandien les roses de les galtes d'ella: -He
somniat... que vostè també m'estimava.

¡Beneït sia el Senyor, que ha permés que ses criatures
percibeixin, en aquesta trista vida, de tant en tant, alguna
alenada del Paradís! Perquè l'amor que no està tacat per l'alè
del món, té quelcom de les sublims delectacions dels
predestinats. La donzella no tornà raó: mes ell, veient-la
transformar-se, interpretà a son plaer el caient de sa cara
embadalida i copsà a ple cor les corrents de dolça simpatia que
de tot son ser s'irradiaven.

Son rostre, mig somrient, presentava totes les tintes del cel
al trenc de l'auba, i amb sos grans ulls somniosos i d'una
fixesa estranya, i amb sa boca mig desclosa, tenia un tal posat
de candor bíblic, que verament semblava altra Ruth encisada a
l'escoltar, sobre els rostolls de Betlem, les dolcíssimes
paraules de Booz.

Res més se digueren de substància; però el cop estava donat, i
ell, mig atordit del propi atreviment, i sentint renàixer-li
sos escrúpols, procurà posar fi a aquella situació treballosa,
cridant festosament a uns nens que per allí prop passaven.



VIII

La revelació és el llampec de l'ànima. Camina la voluntat
esmaperduda pels viaranys de la vida o jau somniosa en els
llims de la inconsciència. De sobte es produeix una llum
vivíssima que il·lumina l'enteniment. Unes voltes apareix la
fórmula doctrinal que condueix a la pau de l'ànima, o la
delació dels abims atraients que la malmenaven, altres la
imatge de la felicitat conjugal encarnada en la figura d'un
ésser, síntesi de les aspiracions que s'enclouen en aquell
replec que Déu ha dibuixat en el cor de les criatures
destinades a la perpetuació de la seva obra humana. Allavors
l'ànima es deixonda, sofreix o gosa; però viu i camina; ja té
un ideal.

Mes la revelació, que es produeix clara en les interioritats de
l'esperit, s'entela a vegades ràpidament al topar amb les
vulgaritats de la vida pràctica. El respecte a les
conveniències socials, la falta d'ubiqüitat de nostres
potències, que ens impedeix exteriorisar les impressions
agenes, i la mesquinesa de la intel·ligència humana, exposada a
confondre la revelació amb l'al·lucinació, són factors
suficients a congriar el dubte, per a prova de la vocació.

Així se trobaven en Ramon i la Montserrat des del moment de sa
coneixença. Ell, amb son caràcter enemic de nebulositaits i
dubtes, lluitant contra les pròpies inexperiències i curtedats
en una matèria que, ben cert, li era nova, com es diu
vulgarment, volia i dolia. Ella, feble i temorosa, resant
salves a la Verge, sa patrona, desitjava, esperava i temia. Ell
era el martellet perfidiós de l'analista, que pugna per
avalorar la bondat de la mina descoberta, tot tement
destruir-la; ella, l'enclusa que para i calla.

I així bastien son destí, atents ambdós a les espurnes que
creuaven l'espai.



IX

Estaven la família i sos hostes en la sala de confiança,
ocupades les senyores en llurs quefers casolans, tot escoltant
i rient els qüentos d'en Ramon, qui, com sempre, era l'amo de
l'auca, quan la Loreto entrà corrent de puntetes i amb un dit a
flor dels llavis, tant per a demanar silenci com per a retenir
la rialla a punt d'esclatar i digué dirigint-se a en Montbrió
amb veu ofegada:

-Té una visita: una senyora pregunta per vostè.

-Una senyora?- féu el jove sorprès. -¿Qui és ella?

-La Feliça!- exclamà la noia mig esclatant.

-La Feliça?- repetí l'altre, més sorprès encara. -Vatualisto! I
què vol, la infeliça?

-No ho sé; diu que el vol veure.

-Doncs que entri: no li sembla, donya Dolors?

I veient que la dama hi assentia, se separà del rotllo i anà
corrents a sentar-se en el sofà de l'altre extrem de la sala,
prenent una actitud còmicament cerimoniosa i tossin ferm.
Entretant la Loreto, traient mig cos fora de la porta, cridava:

-Veniu, Feliça: entreu. És aci el senyoret.

Se senti acostar-se el pausat refrec d'unes soles d'espardenya.
Després, pel badall de la mampara sostinguda per la Loreto,
aparegué una figura cendrosa, escardalenca, que mirava
esparverada com si temés un mal encontre. Se parà un moment per
a saludar als presents amb un «Bon dies tothom, amb la
companyia», que a penes es sentí, i fixant-se amb en Ramon,
avançà fins al mig de la sala, provant de fer una mitja rialla,
tot dient amb veu confosa:

-Bon dies, senyoret amb la companyia. ¿Com ho passa? està bo?

-Hola, Feliça! Jo bé. I el senyor oncle?- digué aquest amb to
bastant sec.

-Tots bé, gràcies a Déu.- I s'aturà.

-I doncs, què tenim de nou?- digué el jove, veient que ella no
es desenfangava.

-El senyor Rector me fa venir, perquè...- (altra pausa)
-vamos... perquè m'ha dit que vostè està molt enfadat amb mi, i
jo... venia per a desagraviar-lo.

-I ¿de què li ha dit que estava jo agraviat de vostè?

-S'ho sap: perquè diu que no l'he tractat com es mereixia.

-I vostè què en pensa, d'això que ell li ha dit?

-Què vol que li digui, pobra de mi? Sinó que, a vegades, un hom
peca per ignorància i sembla que faci lo que mai ha pensat fer.
Si l'he agraviat, haurà sigut sense voler-ho fer.

-Feliça: ja n'hi ha prou, de camàndules!- exclamà, per fi, en
Ramon, que ja es començava a impacientar. -Sense necessitat de
que ningú li digués, o, millor dit, perquè vaig avinentar-li jo
mateix, sap vostè prou bé com y de què estic jo agraviat, com
ho estaria fins el gos del veí si s'hagués vist tractat com jo.
¡Miri que tirar-me al carrer en dejú i amb un temps com
aquell!...

Palplantada al mig de la sala, la Feliça semblava una
d'aquelles munyaques que els pagesos posen al mig dels sembrats
per a espantar als pardals, i al sentir-se increpada per en
Ramon, amb indignació més afectada que real, creuà les mans per
sos dits anant-les pujant fins a l'altura dels llavis, en tant
que sa boca desequilibrada es contreia tan desigualment que,
mentre els espectadors de la dreta creien que anava a riure,
els de l'esquerra presumiren que anava a esclatar en plors.

-Verge Santa del Roser!- exclamà. -¡Diu que el vaig tirar al
carrer en dejú! ¿Qui som, jo, pobra de mi, per a poder fer
semblant cosa a la Rectoria? ¿No va ésser vostè, que se'n va
anar sense acceptar ni un plat de sopa? I encara les que em
vaig haver de sentir, Déu meu!

El jove comprengué que aquella dona obrava a la força i sols
obeint un manament imperiós del senyor Rector, qui havia volgut
donar una prova de virilitat ordenant-li aquella satisfacció.
Sa humiliació, doncs, era imposada, no sentida; i ell no sabia
si indignar-se de debò per tanta farsa, o si bromejar davant de
lo original de l'escena, a lo qual hi convidava fins la
predisposició de l'auditori, excitat per les diablures de
l'enfutismada Loreto, que, col·locada darrera la dona, i feia
grips i gonyes. No obstant, es repensà, i, comprenent que allò
era portat per son propi oncle i tal volta en connivència amb
donya Dolors per a procurar una solució al conflicte pendent,
decidí agafar-ho (o suposar-ho al menys) per la tremenda, per
veure si així lograva dominar aquell caràcter empedreït, fent
que es donés per la pell.

-Ja n'hi ha prou!- exclamà amb veu forta i redreçant-se. -¿S'ha
cregut vostè que després de tenir-me a casa del meu oncle com
qui diu a pa i aigua, després de traure'm materialment de la
casa, que més és meva que de vostè, oferint-me per tot
refrigeri l'emplasta de pa que tenia preparada per al seu amo,
encara té dret, per tota satisfacció, de venir-me a tirar a la
cara lo fet com un benefici? Sàpiga i entengui que no li estimo
per res. Vostè, que esclavitza al pobre senyor oncle, abusant
de la seva bondat, que es complau en mortificar-lo, fent-li
representar papers ridículs davant del poble; vostè, que amb sa
coquineria l'indisposa amb la família i amb sos filigresos,
escurçant-li la vida amb privacions i disgustos, no té dret a
parlar davant meu sinó de genolls. I jo, que havia donada
paraula de no posar més els peus a la Rectoria mentres vostè hi
fos, li dic ara que m'he repensat, que hi entraré demà i que
vostè en sortirà per la finestra si abans no ha procurat
sortir-ne per la porta.

La pobra dona, al sentir aquella pedregada, posava les mans al
cap, s'estirava les grenyes i picava de peus, fent la fatxa més
estrafalària del món. Fins, com els antics faritzeus, féu acció
d'esquinçar-se les vestidures, contenint-se sens dubte per lo
que li costaria, després, d'apedaçar-les.

L'escena anava tornant-se per demés extravagant, perquè,
mentres la dona es desesperava, plorant i tremolant, mig en
braços de les senyores majors, que tractaven de consolar-la,
tots els demés si desfeien de riure sense miraments.

-Ja sé que he pecat, pobra de mí!, ¡ja sé que tinc culpa!
diguin-me què tinc de fer?- exclamava, per fi, menys excitada,
però més esporuguida per l'amenaça que acabava de sentir.

-Faci lo que li ha dit el senyor Rector- li bufà a l'orella
donya Dolors, com per a tornar-la al camí.

-Doncs el senyor Rector m'ha manat que li demanés perdó i li
pregués de tornar a la Rectoria, i jo li prometo que el serviré
ben bé.

Les senyores oficiaren d'intermediàries i protectores. En
Ramon, després de fer-se ben pregar, otorgà el perdó.

-En quant a tornar a la Rectoria- afegí -hi tornaré de bona
gana, mes no pas sense condicions. Què li ha dit, sobre això,
el senyor oncle?

-Que vostè mateix dicti les que vulga, que totes seran
acceptades.

-Doncs tornaré a la Rectoria; però vull, per bona entrada, una
festa de desagravis, un galan dinar de convidat. Ho entén bé?

-Tot se farà com vostè vulga; mani i disposi.- féu la Feliça,
un poc més arrebeixinada.

-Esperi, jo no vindré sol: també vull portar-hi els amics. Serà
convidada tota la família de Serra-Bruna, aquesta incomparable
família- afegí amb un accent sentimental -que, quan jo passava
per davant de sa casa, llançat de la Rectoria, perseguit pels
elements i mig decaigut de fam i de fred, m'obrí piadosament la
porta i m'oferí l'escalf de la llar que a casa del germà del
meu pare se'm negava.

La Feliça va desfer-se en plors i singlots, no se sap si tocada
al cor per lo patètic del parlament o si assustada per la
invasió que es veia en perspectiva.

Les senyores insinuaren reparos sobre la crueltat del càstig
que imposava l'agraviat jove; mes aquest es mostrà inflexible,
i com, per altra part, amb expressions i signes excitava el
jovent a secundar-lo i aquest no es féu pregar gaire,
adherint-s'hi amb entusiasme, el programa de la funció de
desagravis quedà acordat i acceptat.

-Així ho manifestaré al senyor Rector, i tot es farà com vostè
vol- digué, per fi, amb veu compungida, la Feliça.

-Essent així, no en parlem més, i fins a demà passat- féu en
Ramon. I allargant-li la mà, afegí: -Ara _pax vobis_: toquem-la
Feliça, i lo que hagi estat, hagi estat.

-Gràcies, no acostumo- féu la majordona amagant pudorosament
les mans sota el davantal.

En Ramon quedà uns moments amb la mà en l'aire i desconcertat
amb aquella sortida que no esperava. Hagué de posar-se a riure,
i afegí, amb còmica gravetat, dirigint-se a les senyoretes:

-Ho sento, perquè m'ha espatllat el quadro final.



X

Després de l'ofici, tota la família Serra-Bruna es dirigí a la
Rectoria.

-Vaja, Pascal; avui sí que sembla que la gasòfia va rabent!-
exclamà en Montbrió, al topar-se de bones a primeres amb el
recader, que anava tot atrafegat.

-No me'n parli, home! ¡Si sembla que casem la pubilla! No sé
pas quin dimontri de vent empeny la rutlla, que va més llatina
que un pudai.- Parlant baix i guinyant l'ull, afegí: -Jo em
vull pensar que les malediccions de l'altre dia han llevat.

En essent a dalt, sortí a rebre'ls mossèn Joan amb cara de
Pasqües i felicitant-se de les circumstàncies que li portaven
tant de bé de Déu a casa.

-Però, senyor Rector!- exclamà donya Dolors, sorpresa de veure
una gran taula parada, amb una rastellera de plats que feia por
-¿Què es creia que nosaltres havíem d'aixecar la casa per a
venir a la Rectoria?

-Deixi'm, donya Dolors, que cadascú s'entén i balla sol. Soldat
previngut val per dos. _Minus feriunt jacula quae praevidatur_,
dèiem a Cervera- féu mossèn Joan, tot fregant-se les mans com
qui amaga alguna sorpresa.

La Feliça, desconeguda per lo endreçada, anava d'ací d'allà com
una llançadora, i, a penes hagué barbotejat algunes paraules de
benvinguda, s'esmunyí cap a la cuina.

En Ramon i les senyores sortiren a fer temps rondant pel poble,
en tant que don Eudald i mossèn Joan s'entretenien conversant i
fumant en la cambra despatx. Seguidament anaren arribant fins a
mitja dotzena o més dels principals feligresos, pagesos tots i
propietaris de la rodalia. Al fi don Eudald no pogué
abstenir-se de manifestar sa sorpresa, exclamant:

-I doncs, mossèn Joan ¿què hem de celebrar capítols o és que es
tracta de refer la confraria del Sagrament?

-De tot es pot tractar- contestà complascentment el Rector;
-però el cas és que m'ha alegrat tant la sortida del plaga del
meu nebot, exigint-me aquesta festa que ell ne diu de
desagravis, que l'he volguda fer extensiva a altres agraviats
que puguin haver-hi, convidant per mon compte tots aquests
senyors i altres que s'han excusat per causes atendibles.

Fa molts anys que, per debileses meves, s'han anat afluixant
una mica massa els llaços que deuen unir al pastor amb ses
ovelles, i he volgut aprofitar aquesta ocasió per a restablir
antigues costums. Perquè, lo que diu en Ramon; la societat
decau per manca de vida en la gent bona, i és precís que ens
revetllem, que ens unim i que ens recomptem. Diu que fa falta
sang nova...

-Ja és bona sang, la que porta el seu nebot- interrompé don
Eudald, com si comencés a molestar-lo la importància que anava
adquirint el seu hoste, o com si temés un altre esclat de les
seves rauxes esbojarrades, davant de tants testimonis.

Perquè és el cas que, si bé, de primer, don Eudald buscava el
cos al jove pel gust de sentir-lo discursejar, ara ja més aviat
ne fugia, després de notar que les garrotades que, a tall de
cego, aquell repartia, li escoïen, moltes d'elles, a l'esquena.



XI

Quin àpat més rumbós! Mossèn Joan semblava transportat a sos
mellors temps, en què ell sol animava una taulada. Don Eudald,
en oberta competència amb el jove Montbrió, bregava per fer
cara a ses disquisicions humorístiques, com si volgués
disputar-li les preeminències de la conversa. Donya Dolors,
enraonant poc, estava sempre atenta a la marxa de l'acció, com
un quefe d'Estat Major que es desficia per la glòria d'un
altre. Ella estava al _tantum_ de totes les deficiències del
servei i amatent a remeiar-les en lo possible, signant a en
Pascal, que oficiava de fadrí major, i enviant recados a la
cuina.

En Ramon, no cal dir-ho: els cuidados que li mereixia la
damisel·la que tenia al seu costat, no el privaven d'atendre a
les demés dames ni de sostenir converses amb tothom, no
oblidant-se d'aplaudir i chorejar les innocents xulades de don
Eudald.

Els convidats rurals, llevat d'En Llissàs, un subjecte de més
de mitja edat, alt, escardalenc i tot un nervi, que parlava més
que no menjava, estant sempre a l'altura de la conversa, se
manifestaven atents, més que a altra cosa, a fer els honors a
la cuinera. El jovent, fora de la Montserrat, que no es
despenjava dels llavis del seu veí, no parava de xiuxiuejer,
riure i fer bulla de tot i de tothom, malgrat els avisos que
sovint els hi enviava amb la mirada donya Dolors.

En quant a la Feliça, fa de mal dir si gosava o si rabiava amb
aquell espectacle. Els que la coneixien suposaven això darrer.
Veritat que allò era una disbauxa com no se n'havia vist
d'altra a la Rectoria des de que el món roda. Amb lo que
malbaratava cada una d'aquelles llamenques de senyoretes i amb
lo que malmenjava cada un d'aquells farts de pagesos, n'hi
hauria hagut prou, ben companatjat, per a fer vida bona ella,
la Feliça, i mossèn Joan una setmana de carrera.

Fos com fos, lo cert és que tothom s'admirà de lo bé que sabia
cuinar aquella dona, més d'estranyar encara atès el temps que
no ho practicava. En Ramón no s'oblidava a cada passada de
fer-la cridar per a donar-li pública enhorabona, i fins donya
Dolors, persona ben competent en art culinari, hagué de
manifestar-li desitjos de conèixer l'enginy de determinades
salses, i ella es comprometé a complaure-la, malgrat les
desinteressades indicacions d'en Ramon, qui li aconsellava no
es desprengués dels secrets professionals.



XII

Encesos els cigars (regal d'en Ramon) i servit el cafè sobre la
taula nua, començà la conversa sèria, que, rodolant, anà a
parar allà on van a parar totes les converses en nostre país: a
bescantar el Govern. Que si les contribucions ací, que si els
consums allà, que si les quintes, que si el _catastro_, etc., i
allà eren de sentir les jeremiades que cadascun d'aquells
pacífics feligresos exhalava. No es quedava curt en aquest chor
de lamentacions el panxacontenta de don Eudald, qui acabà per
escanyar-se confessant que en la confecció del darrer
_catastro_ li havia costat més de dos cents duros lograr que li
fos aprovada la seva declaració.

-¿És a dir que a muntanya també en saben, de tapar amb unces
els ulls dels investigadors?- saltà en Ramon, que estava frisós
per entrar amb son tema. -Jo em creia que sols s'estilava per
avall.

-¿I de quina altra manera ho vol fer, per a viure, pagant el
vint per cent de contribució?- exclamà, picat, don Eudald.

-És veritat; però no es queixi pas de què el Govern el roba, ja
que també el roba vostè a ell.

-És que qui roba el Govern guanya perdons- respongué per tota
contesta don Eudald.

-També està bé- féu l'altre; -mes tingui per ben entès que al
capdevall vostè res li roba al Govern, perquè aquest cobrarà
sempre els diners que necessiti, i lo mateix li té arrencar-los
de la pell d'en Pere que de la d'en Pau; i quan no en tingui
prou amb el vint, demanarà el trenta o el quaranta per cent, i
si els propietaris grossos o ben apadrinats poden comprar per
una bicoca ocultacions d'un cinquanta per cent, els demés, en
sa immensa majoria, uns per honradesa, altres per manca
d'amparo o de medis, poc o res poden ocultar, i fins tenim els
més petits i desemparats, a quins se'ls fa declarar lo que no
tenen. Aquests són els que porten tot el pes de les càrregues
de l'Estat, i és a aquests a quins roba l'ocultar. Per això
veiem les petites finques caure per centenes en mans del fisc.

Don Eudald quedà com entontit sota el pes d'aquesta acusació i,
com ningú objectés, el jove continuà:

-L'Estat és un lladre (ho reconec), i no seré pas jo qui
defensi els governs que tenim des de... fa molt temps; mes no
és precisament o solament per lo que roba, que jo el criticaré,
perquè això no és més que una conseqüència lògica d'una pila de
premises en malhora sentades. L'avorreixo principalment perquè
amb ses tendències, amb sos sistemes i amb sos procediments, ha
malejat els caràcters i fet degenerar les races, fins a
l'extrem de lograr que els espoliats es converteixin en lloques
dels espoliadors. Això vol dir que dels governs no n'hem
d'esperar res; som nosaltres mateixos que ens hem de valdre,
que hem de regenerar-nos.

-Sí: però mentrestant paga i recorre- digué don Eudald. -Què hi
farem si les coses van aixi? ¡No s'espavili i veurà com dintre
de poc les terres no li donen ni per a pagar les contribucions!

-Miri- replicà el jove amb calor i canviant el to de la veu:
-el meu pare, que al cel sia, no volgué mai formar part d'una
associació de propietaris que allí hi havia per a subornar els
investigadors de la propietat. ¡Prou li deien de mal veí i
l'amenaçaven de carregar-li un excés de cupo! però ell, que era
home de pit, els deia: «Tinc denunciada fins la darrera
quartera de terra i tot lo que em trobeu ocult vos ho dono.
Carregueu-me tot lo que sia de llei; mes guardeu-se de
propassar-vos, perquè em coneixereu». I pla que s'hi atreviren!

Encara féu més: cridant i amenaçant, logrà disoldre aquella
conxorxa de compares, afront de la comarca, i amb l'ajuda d'uns
quants propietaris de bona voluntat, que mai ne manquen, quan
hi ha qui els anima, logrà confeccionar un nou _catastro_, que,
si bé no és tot lo just que fóra de desitjar, és el més
equitatiu que mai s'havia fet, reparant una pila d'injustícies
que afligien els petits terratinents, que en realitat eren els
que duien la lliura.

-Això sí que no ho faré pas mai!- exclamà don Eudald tot
rondinat. Que cadascú s'arregli com pugui, i jo faré el mateix.

-Per això anem tan bé!- saltà en Lissàs, caçant-lo al vol. -Jo
estic amb lo que diu el senyor: nosaltres mateixos sovint ens
ho perdrem. Som pocs i malavinguts, i per això quatre
empleadots que vénen, fugint de la fam de llur terra, fan de
nosaltres el bon Jesús. Els propietaris grossos, uns fugen a
ciutat i altres prefereixen emplear son valiment i son prestigi
per a si propis, deixant desemparats els quatre ximples
(mellorant lo present) que ni esma tenim per a resistir el
secretari si a mà ve. Això si no fan pitjor, com és amb ses
ambicions i mesquineses portar conflictes al poble.

L'envestida era de les bones, perquè, encara que l'home parlà
amb naturalitat i afectant termes generals, el pobre de don
Eudald no deixà de compendre que la vergassada anava per ell.
Se li conegué per la cara arrufada que posà, majorment a
l'adonar-se de què tots els presents assentien a lo dit per en
Llissàs.

No cal dir que en son interior renegava d'en Ramon, d'aquell
revolucionari desenfrenat, que semblava complaure's en posar-ho
tot en renou. Ja hi convenia, ell també, en què les coses no
anaven pas com devien anar, i també se'l reservava el dret de
bescantar el Govern; però  què en farem, de tocar-hi res, si
encara potser ho espatllarem. Val més anar tirant com se puga,
i qui tingui una mica de valiment que se n'aprofiti, i en paus.
Aquesta era la seva teoria.

Però les doctrines que en Ramon predicava anaven per altre
cantó, i ell s'esfereïa al sentir-li posar els dits en totes
les llagues, amb una cruesa d'estil i amb una barroeria a les
quals no estava acostumat, i l'esfereïa més encara a l'observar
que els parlaments del jove trobaven ressò en aquells
temperaments enèrgics, si bé encongits per les influències
ensopidores dels diferents règims polítics que, durant el curs
de poques generacions, hem vist anar amunt i avall, des de
l'absolutisme més brutal fins a la llicència més desenfrenada,
però sense que, com a absolutisme, s'acostés mai a les virils
iniciatives dels monarques de la reconquesta, ni, com a
llibertat, tingués que veure amb les que disfrutaven els antics
estaments, gremis i ciutadans de la incomparable monarquia
catalano-aragonesa.

Sembla increïble lo que ha arrelat en nostres pagesos el
sentiment de sa pròpia abjecció. Tenen tan profonda convicció
de llur petitesa i impotència, i són tan avesats a veure per
sos propis ulls les més grans injustícies i les impunitats més
escandaloses, que han caigut en una mena de fatalisme ben
difícil de destruir. Per ells el govern no és mai un organisme
protector, sinó una espècie de fantasma famolenc, que té cent
ulls per a espiar on hi ha una pesseta i cent ungles per a
fer-se-la seva tan bon punt l'ha vista. Dels funcionaris
públics no en coneixen sinó l'escrivà que els empapera, el
cobrador que els escorxa i el sargento que els hi _talla_ els
fills. Si volen camins, se'ls han de construir amb la prestació
personal; si beneficència, se l'han de pagar; i si seguretat
personal, s'han de fer del Sometent. Fins, per a acabar-los
d'atuir, això que en diuen el Govern parla un llenguatge del
qual no n'entenen més que les injúries i les amenaces.

Així s'explica que un pagès, un alcalde, home honrat i de
representació en la rodalia, que haurà contribuït tota sa vida
a llevar les càrregues de l'Estat amb sa suor i amb sa sang o
la dels seus fills, amb prou pit per a fer cara a un ós i prou
braó per aterrar un roure, tremoli com una fulla a l'arbre al
sentir quatre roncs d'un empleadot de mala mort, arrencat de
les aceres de la Puerta del Sol i sovint d'un cul de taverna,
per la munificència del ministre A, o del diputat B; com també
s'explica, per les mateixes raons, que quan el tal empleat,
prenent aires de protector, insinua a l'aterrat pagès la idea
de sortir de sos apuros mitjançant un grapat de pessetes,
aquest s'hi aferri com a sa taula de salvació i fins besi
aquelles mans, dignes d'un grillet.

Aquesta era l'exposició d'antecedents que, amb vehemència de
llenguatge, feia en Ramon davant de son auditori embadalit.

-¿Què succeiria això- afegia -si els propietaris grossos i
acabalats, en comptes de retirar-se a ciutat, a on res tenen
que fer-hi, se mantinguessin ferms davant de ses hisendes i
eduquessin els fills de conformitat amb llurs interessos,
enrobustint-los amb coneixements adequats, amb mira sempre a
fer prosperar les indústries rurals? I, si en lloc de tancar-se
dins de sos propis egoismes mal entesos, procuressin enrobustir
amb sos prestigis els Municipis, exigint dels poders públics
majors facultats, avalorant de moment en lo possible l'ombra
d'autoritat, de què amb prou feines disfruten ¿no trobeu que
podria esperar-se bona cosa més? Ells serien allavors els
advocats naturals, convençuts i prestigiosos, del proletariat
agrícola, al qual defensarien i salvarien, malgrat les
deficiènces de les lleis i dels procediments actuals i en
despit de la desmoralització dels encarregats d'aplicar-les.

-Que sí, que sí!- exclamava, en Llissàs, en representació de
sos conveïns, igualment convençuts. -Mes, desgraciadament, anem
per camins molt diferents.

-Tan diferents!... Com que sembla que caminem de cap per avall.
Però com més malament anem, més s'apropa el dia, en que caurà
tot, fins les lleganyes dels ulls de molts que hi veuran quan
ja no tindran remei. La fusta corcada, un dia o altre ve que
cau per poc que se l'empenyi, i de què no mancarà qui ho faci
no en dubteu gens ni mica, i sota les runes de lo que caigui
s'hi enterraran fins els babaus que amb sa criminal apatia avui
ho sostenen.

No hi ha exemple en la història de què una societat prostituïda
no hagi desaparegut al seu dia, i la qüestió està en fer que
siguem els hereus nosaltres, els verdaders fills de la terra,
els catalans de llei, que si bé també, quin més quin menys,
tenim sang corrompuda en les venes, podem encara, fiblant-la i
esprement-la sense pietat, substituir-la per sang nova i
transmetre-la rejovenida a nostres fills. Els que podem encara
redimir-nos, fent confessió de nostres culpes amb ferm propòsit
d'esmena, hem d'aixecar la llebre i, si més no, ensinistrarem a
nostres fills perquè l'agafin. Aquest és el meu pensar.

-Oh! Quin home n'hi ha, de vostè!- deia nerviosament en
Llissàs, encarant-se amb en Montbrió. -Tant de bò vingués a
nostra terra, que encara faríem quelcom de profit. Jo començo a
ésser vell i valc poca cosa, mes amb vostè encara hi arriscaria
una valenta campanyada.. i aquí té un floret de minyons que jo
li jur que ja dansarien darrera seu.

* * *

Era ben hora de què el senyor Rector, amb bons modos, posés fi
an aquella funció, perquè el pobre senyor de Serra-Bruna, batut
i rebregat, amb vertrigols i rodeses de cap, no sabia ja de
quin món era. Sense que ningú l'esmentés per a res, semblava
que tots l'havien pres a ell per enclusa, sobre la qual hi
batien sense pietat. Ell no tenia pas arguments contra lo
exposat, i fins sense voler-ho confessar reconeixia que eren
veritats evidentes; però... vaja!... ell no hi estava pels
rebomboris, trencacaps i fins disgustos que tot allò implicava.
Preferia un mal conegut a un bé per conèixer. Després de tot,
aqueix estat de coses, mica més mica menys, era lo que s'havia
vist sempre, i no seria pas tan dolent, per quant la gent bé
creixia, es casava, es divertia, s'engreixava i, per fi, es
moria, tot igual com de segur succeiria si les coses anessin de
l'altra manera. Tot està en saber-se manejar un hom per a
passar-ho lo millor possible. ¿Són àngels, els homes, per
ventura? deia com argument final.

I es quedava consolant-se sol amb son egoisme i... amb fonda
quimera contra el plaga d'en Montbrió, que talment semblava la
campana del mal temps.



XIII

-Oh, la Montserrat!- exclamava en Ramon conversant amb son
oncle. -¡Aquell sí que és un cor d'àngel dins d'un cos de
serafí! Si vostè l'hagués vista aquesta matinada vagant per
l'horta amb el cistell curull de fruita al braç i la falda
trossada plena de flors, amb sa vesta del color de la celístia
amb son cos escultural cenyit de rosada filoja, amb sos braços
nusos i blancs com un glop de llet, amb sa cabellera negra i
ondulada de rinxos vaporosos encloent-li sa hermosíssima
fesomia, encesa per la sufocació, i abrillantada tota sa figura
pels raigs del sol pujant, que la ferien de descuit... Vostè
que es recorda encara dels clàssics de la Universitat de
Cervera, l'hauria cantada com a altra deuesa Ceres, recollint
les primícies de la terra sa filla. Més jo, que formo amb els
romàntics, l'he presa per una princesa encantada, com si
diguéssim la filla genial d'aquella vella pàtria dels meus
somnis, que, presonera de vils tirans, reclosa en oblidat
castell i guardada per escarceller servil, antipàtic i egoista,
està esperant el cavaller que vinga a desencantar-la,
sentant-la de nou en son antic trono de majestat i glòria.

-¿Saps que et trobo filòsop i poeta com cap dia?- féu Mossèn
Joan somrient al sentir els esclats del seu nebot. -No gastis
pas tants embuts: digues que n'estàs enamorat i... llestos.

-És que val molt, aquesta minyona!- insistí el jove com si
l'altre li digués lo contrari -però, sobretot, val per son cor
senzill i noble... ¡Quina diferència del seu pare! Ella sí que
em comprèn! ella sí que s'identifica amb mos propis sentiments,
que copsa en l'aire com les flors la rosada matinal. Quan a mi
la intensitat dels afectes de l'ànima me sobreïx per la boca,
la miro a ella, tota tremolosa i transportada, nodrint-se de la
mateixa substància; i allavors, m'apar que son cor batega al
compàs del meu, com l'afinada corda de l'arpa vibra per
simpatia, al sol ressò de la nota germana.

-Doncs, home,- reprengué son oncle bromejant encara -si tant bé
vos aveniu, anima't, que al cap i a la fi un i altra esteu per
merèixer, i ja saps que diu l'adagi: «Una nina és per a un
rei».

-Sí, com ho diu vostè!- contestà el jove seriament. -¿Qui som
jo per a propassar-me sense més ni més? Quatre dies fa que
passava jo desconegut i fugitiu com un ca encalçat, davant
d'aquella porta que la Providència m'obrí de bat a bat. Allí
vaig trobar-hi atencions, afalacs i carinyos que no podré
oblidar mai. Aquella bona senyora em mimà com a un fill, i el
mateix don Eudald, amb qui per lo demés no ens entenem gaire,
està amb mi correcte i atent com un _gentleman_ anglès. Doncs
¿tinc jo de correspondre a tantes fineses amb una trastada
d'estudiant cursi, fent l'amor a la filla l'endemà que m'han
recollit com qui diu del fang de la carretera? ¿Quin dret tinc
jo per a pertorbar així inconsideradament la pau d'una família
que m'ha cobert d'atencions, de les quals podrien tal volta
arrepentir-se'n demà?

De cap manera. Mes, com no tinc prou confiança en mi mateix,
perquè sento flaquejar-me les forces i vacil·lar mos propòsits
en quant me trobo en presència d'aquella divinitat, vull fugir
i fugiré demà mateix; vull anar-me'n a remugar, en la pau i
solitud de casa meva, les impressions que tinc rebudes. Perquè
és tan intern lo que sento, és en tal manera aquesta dona la
personificació dels meus somnis, que fins arribo a sospitar si
puc ser víctima d'una al·lucinació o si estic somniant encara.

A adquirir, doncs, la certitud de la realitat vaig. Si per
bondat de Déu persisteix mon actual estat d'esperit, creuré en
la vocació i dintre un any tornaré; igual que, si ella creu de
veres amb mi, m'esperarà, i, allavors, amb més confiança i
millor dret, me donaré a conrear aquesta flor de l'ànima,
esperant collir-ne sos fruits. Si, al contrari, el temps
esborra sa imatge de mon cervell, creuré que he estat víctima
d'una follia, i no hi pensaré més.

-Ets un savi, fill meu, i obres com a tal- prorrompé mossèn
Joan amb veu commoguda. -¡Ets un savi! i permet que t'ho digui
ara sense riure. Tos propòsits mareixen ma plena aprovació, i
ademés te remercio del fons de l'ànima la prova de confiança
que m'has donat obrint-me ton cor. Vés-te'n demà mateix; no
seré pas jo qui et retinga, per més que senti aquesta separació
com cap altra des de que per primera vegada vaig rebre't en mos
braços.

Vés-te'n amb la pau de Déu, mes no séns despedir-te d'aqueixa
família, i sàpigues que deixes aquí un vigilant fidel que sense
ser vist estarà a l'aguait del teu tresor.

I oncle i nebot es confongueren en un abraç.



XIV

En Ramon, des de cavall, feia els darrers adéus a la gent de
Serra-Bruna, amb la qual quedava identificat. Aquella despedida
era una verdadera manifestació en la qual prenia part tothom,
des de les senyores fins al darrer del servei, tots amb alegres
i fressosos esclats en consonància amb aquell caràcter
extraordinari que semblava tenir-los suggestionats.

Sols dues persones semblaven no participar del general desori:
l'una, la Montserrat, que amb la darrera encaixada rebé com una
commoció elèctrica que li robà la serenitat; l'altra, don
Eudald, que es sentia tot espinat de semblant apoteosis, que no
havia lograt mai per ell amb tot i ésser el senyor de
Serra-Bruna.

Ja n'havia vistes d'altres, de manifestacions, en la comarca:
per exemple les _espontànies_ ovacions dedicades als seus
padrins, aquells senyorassos de Madrid que es passejaven pel
districte de cent en quaranta (és a dir, quan hi havia temor de
competència en l'ofici de fer feliços els pagesos), que ell i
en Basi preparaven per sota mà, precisant fins els moments en
què aquestos havien de tirar la barretina en l'aire. Ja ho
eren, de fressoses i boniques! mes no eren pas això, sinó un
altra cosa diferent.

Així, amb el corc de l'enveja dins del pit, se retirà tot
rondinant:

-Dimontri de xicot! si està quatre dies més aquí, alçaprema la
comarca.



RUFAGADES



I

Clogué l'estiu amb son rossegall de boires primerenques que fan
esgrogueir les fulles dels arbres i començaren els mesos
plujosos de la tardor, estació que els poetes motegen de trista
i els pagesos d'alegre si veuen curulls els canyats i rases les
tines, com el bracer troba bonic el dissabte si ha fet petar
bona setmanada. Les fulles voleiades pel vent deixaren nues les
branques.

Vingué l'hivern i començaren els feriats dels terrassans que se
la xalen, de l'escon a la màrfega i de la màrfaga a l'escó,
perquè les nits són llargues i els dies perduts, molts d'ells
emparant les treballades. El món reposa de les fatigues de son
dia, que és l'estiu, i el pagès, fent altre tant, no s'apura
mentre hi hagi un pa a la post i una penca a la biga.

Transcorregueren els mesos de les neus i de les gelades sense
que aquestes logressin rebaixar les ardències del cor d'en
Montbrió, qui, malgrat la fúria amb què es dedicava a ses
ocupacions d'explotació i repoblació de ses finques,
modificació de pactes, reorganització de serveis de sos
masovers i demés fal·leres que preocupaven son ànim tocat de
l'esperit de regeneració, sempre el pensament se li'n fugia
vers els espadats de Serra-Bruna, on hi havia deixat la meitat
de son cor.

Les aurenetes anunciaren les tèbies pluges de la primavera, i
les plantes reviscolades se cobriren de flors, i per fi l'estiu
féu, envoltat de llum, de colors i de vida, sa triomfal
reaparició.

Allavors en Ramon, fent examen de consciència, recapitulà amb
els ulls fits a part de dintre, passant balanç de sos afectes,
de sos sentiments, de ses necessitats, de sos poders, de ses
promeses i de sos propòsits. El pobre se féu la il·lusió de què
reflexionava fredament, quan en veritat hi havia un sentiment
que cobria tots els demés, l'enyorança, i un altre,
l'esperança, que li pintava tot de color de rosa.

Així, al preguntar-se a si mateix: -¿Què tinc de fer?- sense
donar-se temps de respondre, començà els preparatius
d'estiuada.



II

Bona arribada. Mossèn Joan, a l'abraçar el seu nebot li ha
xiulat quelcom a l'orella que ha augmentat son bon humor. La
Feliça, canviada com una mitja, ha servit en un santiamén un
refrigeri que Déu n'hi dó, i en Pascal, el simpàtic Pascal...
(¡que voleu més!) tan reconciliat està amb la Feliça, que diu:

-Sinó perquè és ella tan vella i lletja, i jo no m'he cansat
del tot d'estar bé... repudai!... encara fora capaç de
demanar-li un parer, al senyor Rector.-

L'endemà a Serra-Bruna.

Don Eudald, campetxano i complert com sempre, li féu també la
bella arribada, si bé amb un cert i impercetptible arrufament
de nas, així, com si volgués dir: -Ja tornem a tenir el mal
temps a sobre.

Donya Dolors, bona i senzilla com és, l'acull com a un pròxim
parent, com a un fill quasi, tractant-lo amb aquella llibertat
que naix de l'interès que senten instintivament les mares
carinyoses, vers aquells joves que careixen del consol i ajuda
de tenir-ne de pròpia.

La Monserrat, bella com sempre, se presentà amb aquella mena
d'afectació senzilla, que posa en sa persona tota noia, fins la
més modesta, quan desitja agradar. Semblava que, desenrotllat
son caràcter amb un any més a sobre, hagués adquirit major
predomini sobre si mateixa. Encara que amb la rojor a les
galtes, se manifestà resolta i decidida, com si ella mateixa
s'hagués dit: -¡Al diantre tanta por! vejam què serà!- Així la
nova entrevista entre els dos joves fou afectuosa com la de
dues antigues coneixences que es reveuen de grat. En Ramon, que
tant l'esperava i temia, ne quedà excel·lentment impressionat.

La Loreto, amb un any havia donat una embranzida considerable,
tirant a trobar l'equilibri de formes que li mancava. Per lo
demés, de seny no n'havia posat gens ni mica, segons la seva
mare, i continuava sent enfutimada, al dir de tothom.

En fi, que en Ramon retrobava la gent de Serra-Bruna del mateix
temperament que l'any passat, a part de la natural evolució que
porten dotze mesos més de vida en la història de cada individu.

L'arribada que se li féu fou triomfal, com havia sigut la
despedida, amb els consegüents botzinaments de don Eudald, que
en son interior opinava que no n'hi havia pas per tant, per més
que exteriorment s'esforçava per manifestar-se indiferent.

Així quedà de nou en Montbrió instal·lat a Vall de Pedres,
disposat a desenrotllar son plan d'acció, al qual concedia una
importància transcendental per al decurs de la seva vida.



III

A don Eudald, l'hereu Montbrió se li ficava entre cella i
cella. Lo que més l'enquimerava era no poder negar-li les
qualitats excepcionals que tothom li reconeixia. Sobretot
l'admirava l'activitat de què donava mostra i que topava amb el
caràcter d'ell, apàtic per excel·lència. No comprenia per què
al jove les hores se li multiplicaven com per art del dimoni.
Ell caçava, sol o acompanyat de mossèn Isidre; ell
herboritzava, ell dibuixava, ell examinava les variades
constitucions del terrer de la comarca, prenent-ne mostres que
classificava cuidadosament; treia anotacions de tot i donava de
tot compte detallat: dels conreus, de l'estat de les collites
dels diferents masos, de la major o menor intel·ligència dels
masovers, deduint-ho de l'aspecte de llurs respectius conreus i
dels interrogatoris a què els subjectava resseguint les
treballades, tot amb major precisió que no ho podia fer el
mateix amo.

-Quina tafaneria d'home!- botzinava aquest, tractant de
posar-li titlles davant de sa muller -sembla que sigui a lo del
seu.

I després de tot, encara li sobrava temps per a passar llargues
hores a la masia a garlar amb les senyores, divertir els nens i
fer rapapiejar a mossèn Isidro amb jocs de mans i de càlcul.

I malgrat els esforços que feia don Eudald per aparèixer
tranquil i animat, aquell general desori, aquell culte per la
persona del foraster, el posava violent, recordant que mai en
sa vida s'havia sentit objecte de tantes atencions. Ell, el
senyor de Serra-Bruna, el potentat de la muntanya, ni per sos
escassos estudis, ni per ses aficions gens elevades, ni per sos
atractius personals, ni per ses obres, havia sortit mai dels
limits de la vulgaritat. Sa passió brillant li havia esplanat
els camins de la vida; mes, per son caràcter apàtic i egoista,
mai havia sigut retret com a model de res, ni sol·licitat com a
desempenyo de coses majors. Fins sa intervenció en la política,
al servei de sos padrins, era de poca transcendència, per quant
aquests sols rendien culte a ses pessetes i a la ressonància
del seu nom. Els serveis que ell els prestava fent-los
paraesqueneta, els hi pagaven fàcilment afalagant sa vanitat
amb cartes inflades d'elogis i plenes de promeses, que no
sempre es complien, o era costant-li en diners un ull de la
cara. Ni per cacic servia, ja que li faltava l'activitat, la
gramàtica parda i la pilleria que per tal cosa es necessita, i
no mancava al poble qui, amb menys aparato i més profit propi,
li segava sovint l'herba sota els seus peus sense ni ell
adonar-se'n.

En certa legislatura, al personatge de Madrid no li convingué
l'acta del districte i no volent tampoc que, amic o enemic, se
n'aprofités altre que pogués fer-li ombra, proposà l'elecció de
don Eudald, que es trobà diputat sense quasi donar-se'n compte.
Son passatge pels bancs del Congrés, fou una exhalació, i tornà
de Madrid sense saber ben bé què hi havia anat a fer, ni lo que
hi havia fet; sols al passar comptes trobà que havia gastat un
dineral. Satisfeta, no obstant, sa vanitat, no li recà pas de
deixar la representació del país, admirant-se encara de què no
faltés mai qui tingués l'abnegació de sacrificar-se per la
pàtria, costant tan car.

Sols en una cosa havia demostrat sempre una obstinació digna de
millor causa. Era en el sosteniment de son plet contra el poble
per raó dels emprius de Serra Calma. Aquesta era l'obra de la
seva vida, de la qual no l'havia pogut distreure ni la seva
esposa, que li retreia sempre que amb els diners que hi
empleava fent-se malveure del poble n'hi havia per fundar-hi un
hospital que prou falta hi feia.

-Són drets de família i no els vull deixar perdre- deia ell, i
vinga donar corda a advocats i procuradors, que hi trobaven
allí la seva vinyeta.

Però semblava com si ara comencés a adonar-se massa de sa
inferioritat moral i s'iniciés en son cor un partit d'enveja,
al veure que altre, sense les seves riqueses, títols ni
significació, obtenia èxits que ell no havia lograt mai. Els
afalacs de l'aura popular, sisquera fos casolana com la que
rodejava el seu hoste, li eren del tot desconeguts, i ni tan
sols havia ambicionat mai aquesta, sa ànima mesquina, fins ara
que veia que un altre la disfrutava.

La tírria que, contra el jove, en son cor niava ja des dels
pocs dies de coneixe'l, s'anava accentuant de dia en dia,
engrandida per les continues mortificacions a què es veia
subjecte son amor propi en les converses que amb ell sostenia i
que sovint degeneraven en discussions i mitges disputes. En
tals casos, sempre li tocava el rebre, amb l'agravant de
trobar-se sol, perquè la insinuant polèmica d'aquell tenia el
mèrit d'atraure's el vot més o menys declarat de l'auditori.

Veritat que en Montbrió tenia la tàctica d'endolcir les
amargantors de ses envestides, cloent-les amb xulades de bon
humor; mes això no curava pas les ferides de la vanitat de don
Eudald, que en tot cas només reia de part de fora.

Amb una d'aquestes s'anà a parar un dia a parlar del ditxós
plet dels emprius. En Ramon, com sempre, se li manifestà
rodonament contrari, provant-li que sos pretinguts drets eren
prescrits, quan menys de fet, per haver-los disfrutat el poble
per espai de més de cent anys; que era absurd retreure drets
senyorials en un temps en què amb prou feines se reconeixien
els naturals; que el poble podia treure dels emprius un profit
que ell no en treuria mai, ni sent-ne propietari; que en paper
sellat, advocats i procuradors, ja lo que disputava ho havia
comprat set vegades; que explotant formalment la més
insignificant de les seves finques, obtindria doble guany del
que allò podia donar-li; i, per fi, observant que donya Dolors,
abundant en les mateixes opinions, li feia costat, s'atreví a
aconsellar-li que en lloc de disputar els emprius a sos
conveïns, captant-se males volences, millor fóra que empleés
son prestigi en ocupar-se de la reorganització i bona
administració d'aquelles rendes comunals en benefici del poble,
i, per tant, en benefici de si mateix, amb lo qual lograria la
unió i la bona voluntat de tots, que prou falta li faria demà
per a fer cara al mal temps que s'acostava.

-Desditxat de vostè si arriba a guanyar!- exclamà, per fi, el
jove, veient que era inútil maldar contra aquella
intel·ligència tan apàtica com obtusa, que sols semblava trobar
energies dintre ses pròpies obcecacions.

No és per a explicar el desagrado amb què el bon senyor rebé
semblants rebufades, a les quals no estava poc ni molt
acostumat. L'opinió general dels presents, obertament contra
d'ell declarada, acabà d'enfurismar-lo; i encara que,
coneixent-ho, en Montbrió procurà amansir-lo, tirant-lo segons
sa costum a broma, lo cert és que no logrà congraciar-se més
amb ell.

Qui ho pagà, de moment, fou donya Dolors, que aquell mateix,
vespre, en la solitud de la cambra, ne rebé l'envestida. Se
vegé acusada de donar ales al desvergonyiment del foraster i
fins d'aquissar-lo com a un gos contra d'ell, que ja començava
a estar de ses impertinències cuit fins als ulls. La senyora,
ofesa de suposicions tan miserables, volgué fer-li entendre que
lo que havia sentit era l'opinió de tothom, sinó que ningú
tenia l'atreviment de plantar-li a la cara com ho havia fet en
Montbrió, i que més devia agrair-li que criticar-li sos
consells desinteressats. Tot inútil. L'únic que en tragué en
clar, perquè així ho manifestà, fou que ja tenia presa la gran
resolució; que ell també faria tronar i ploure. ¡Vaia si ho
faria!

-I com?

-Doncs empenyent el plet, que amb el temps que dorm ja comença
a semblar cosa de broma! Sí, senyora, sí: el plet, això que vos
dóna tanta quimera, això rosegareu. Posaré en joc les meves
influències, que no són pas petites, i veureu si tapo la boca
de tants ximples que sembla que em tinguin per un ningú. I en
aquell poca solta, que amb els seus radicalismes i amb les
seves extravagàncies sembla tenir embadalit a tothom, donant
ales a la brivalla del poble, ja li faré posar palla a
l'orella.

La bona esposa cregué prudent callar, esperant que així
passaria millor aquella boja quimerada.



IV

Bé li tenia don Eudald a en Montbrió entre cella i cella,
acusant-lo fins de trastornador de la cosa pública; però encara
no ho sabia tot, i tros que se'n faltava. Poc sospitava ell que
la més trastornada per les maniobres del jove era, de moment,
sa pròpia filla. És veritat que els dos enamorats no havien
entrat encara en el període de les intel·ligències expresses;
però tàcitament estaven prou convençuts de les mútues
intencions, com convençudes n'estaven ademés altres persones
que jutjaven per lo que veien. Les mateixes mosses cosines
d'ella, capitanejades per l'enfutimada Loreto, no s'amagaven
pas per a donar-ho a entendre, complaent-se en comprometre'ls,
deixant-los aislats en quant l'ocasió es presentava i entonant
a chor aquella cançó que diu: _L'aureneta i el pinsà -se volien
emmaridar_, etc.

No poques vegades havia estat en Ramon a punt de faltar al
propòsit que, per raons de delicadesa, tenia fet de no
declarar-se explicitament fins a darrera hora, i, si s'havia
contingut, valga-li, més que altra cosa, la mateixa dificultat
de rompre.

En quant a ella, semblava haver perdut aquella por instintiva,
ja que no sols sostenia la conversa que el jove li entaulava,
sinó que fins la provocava pel gust de sentir-lo discursejar
sobre sos temes predilectes de l'Art i la Naturalesa, per més
que el posés a vegades a dos dits de personalitzar les
qüestions, fent-la enrogir.

Mentrestant, els dies passaven i la vida transcorria tranquila
i agradosa al mas de Serra-Bruna. Les visites d'en Ramon
sovintejaven, quedant-se molts dies a dinar. Mossèn Joan solia
comparèixer a la tarda, i a entrada de fosc se n'entornaven
tots dos a peu, precedint el cavall desmuntat, que els seguia
com un gosset. Donya Dolors, vigilant a l'hort i a la vinya,
estava al corrent de tot, sense fressa ni semblar fer-ne altre
estat. El jovent guimbejava i vegetava, vessant de vida i
salut, i el pacífic don Eudald, aprofitant-se de l'armistici
que des de la disputa de l'empriu son contrincant li concedia,
dissimulava la múrria, passejant llargues hores amunt i avall
de les galeries amb les mans a l'esquena, xiulant frissós les
cançons de son escàs repertori i descuidant-se massa dels
canaris, les cries dels quals, per cert, anaven aquell any de
mala data, per efecte, segons ell, de què a mossèn Isidro se li
havia ocorregut canviar la disposició dels nius.

-¡Jo no sé quina dèria ha entrat a tothom de tocar les coses de
lloc!- deia indignat. -¿No havien sempre estat els nius al
mateix recó? ¿No anaven bé, així? Doncs per què tocar-los?
Sembla com si en aquesta casa s'hi hagués ficat el follet.

-Anaven bé, anaven bé. ¡Tu sí que de poc t'acontentes!- feia
mossèn Isidro, amb sa habitual flema. -Jo veig que tot lo més
que treies era la niarada del cucut, mentre que jo, a dalt,
arreglant-ho a la meva manera, trec covarades de tres i de
cuatre. Què vol dir que s'hagin mort? També s'han mort els meus
sense haver canviat cap niu. Saps què és? Un mal vent, que ha
estat una pedregada per a totes les cries. A Vich, me deia ahir
un que en venia, n'han mort més de quinze cents en una setmana.

-Un mal vent! un mal vent! ¡N'hi ha tants, de mals vents!-
botzinava don Eudald respirant per ses ferides.



V

Els segadors anaven a les acaballes de la feina. Ja del terme
de Serra-Bruna quedava en peu sols la Campa, vasta extensió de
conreu, enclosa entre dos pujols, en forma de ferradura, i
limitada a migdia per les salzeredes de la riera. Era el rovell
de l'ou de les terres cultives del pla i es reservava cada any
per a la clausura de les segues. Allí s'hi aplegaven les
diferents colles de valldepedrencs que, havent anat a buscar el
rem al fons de l'Empordà, venien a rematar-lo a la Campa
després d'haver balejat el terme, i, encara que es tractava
d'un grapadàs de vessanes, l'aterraven en un dia. Amb tal
motiu, a posta de sol s'hi feia una xera més o menys grossa,
segons l'humor en què es trobaven els senyors del mas, que no
solien mancar-hi mai.

Aquest any tot s'hi acompanyava per fer-la bona. La collita era
abundosa, al mas hi havia alegria, i, ademés, se tractava
d'obsequiar l'hereu Montbrió, tan caigut a l'ull de tothom.

L'arribada dels senyors, precedida d'un cove ple de recapte,
fou galejada pels segadors, fent voleiar les paioles i donant
crits i visques.

El cop de vista era hermós de debò. La gran rostollada semblava
un campament, vorejat a dreta i esquerra per filerades de
punxeguts barballons, figuraven tendes de campanya. Més allà es
veia el sòl sembrat de garbes, campions tombats en la batalla
que als límits s'estava lliurant encara amb els pocs rems que
restaven en peu. Un formigueig de dones i nois, com qui diu les
ambulàncies de l'exèrcit vencedor, les anava aplegant i
arrambant a banda i altra, a l'extrem de les fileres que
s'anaven estirant, estirant. Al fons els pujols allargaven a
banda i altra llurs braços coberts d'atapeïdes rouredes, que
baixaven, aclarint-se, fins a deixar al descobert la gleva
grassa, que s'aplatjava suaument al topar amb la margra del
conreu que s'estenia, com un botó d'or, en el fons d'aquell
immens gresol.

Color, llum, vida, tot hi era en davassall en aquell recó de
món. Sols hi mancava l'artista que fixés aquelles notes i el
poeta que cantés aquelles belleses: i això hi arribava tot
d'una peça amb en Montbrió. De públic per a gaudir-les, no en
mancava pas.

-Bones tardes, tothom!- cridava el jove, dirigint-se alegrement
als més propers. -Sembla que açò s'aplana com si en passés
l'estisora de la bruixa. ¿Què en traieu, de xoiar-lo el món, si
igualment l'any que ve li tornarà el pèl a créixer?

-¡Ell li tornés ara mateix, vatualisto, que ara mateix li
tornaríem a fer la canyota!- contestaven ells rient. -Més bo
dóna segar que fangar.

-Tanmateix, a la fangada no hi sueu pas el vi com ara.

-Perquè no ens hi ajuda com ara el sol. ¿Què es creu que el
bevem, nosaltres, el vi? Nosaltres no som més que el ble de la
llumenera. Si falta l'oli, el ble se consumeix i el llum
s'apaga.

El símil era ben trobat. Els segadors, debatent-se entre els
raigs xardorosos del sol i les reverberacions de la palla
resseca, sostenen ses energies, gràcies a una transpiració
copiosa, alimentada per abundants refrigeris d'un vi de pocs
graus. Aquesta transpiració, en alguns moments, arriba a ésser
tan abundosa i ràpida, que les camises queden tenyides de la
matèria colorant que el cos no ha tingut temps de transformar.
Allavors diuen que suen el vi. De totes maneres, sense la
beguda, faltaria la transpiració; el ble, o sia el cos,
s'aniquilaria i s'apagaria el llum, com deia aquell.

Acabat un rem, les colles, amb sos davanters, desfilaven
pausadament per davant dels senyors, per a anar a començar
l'altre. En Ramon, sempre ditxosot i alegre, els anava palpant
la garla i provocant ses riallades.

-Vaia, don Ramon: vol menar aquest rem?- li digué, tot posant
foc a una pipa i per a seguir-li l'humor, un cap de colla,
vella coneixença.

-Ja ho heu dit!- exclamà el jove. I, amb admiració i gresca
dels presents, en un dir Jesús, se posà en cos de camisa,
espitregat, trossades les mànegues més amunt del colze i
brandant el volant amb mà forta.

-Quin home més garbós!- deien els segadors mentre s'anaven
posant en fila a la dreta del capità. -Cal fer-lo lluir davant
de les senyores.

-Oidà! I davant de la pubilla!- afegien, tot baix, alguns de
més maliciosos.

No tardaren els de la colla en conèixer que son improvisat
davanter podia passar-se de sa benevolència protectora.

-L'ase que el toc, quin cop de falç!- deia l'un.

-No és pas manco, el pare- afegí l'altre. I començaren tots a
apretar de debò.

-Estrenyi el rem, Ramon, que l'assoliran!- li cridaven les
senyores, que contemplaven l'interessant esport des de la
marjada, al veure que els de la colla li anaven a la saga.

Estrènyer el rem volia dir jugar brut, doncs tot lo que ell
estrenyés quedaria de més amplada, als que el seguien, que es
trobarien en desventatge. No era pas consell per a acceptar-lo
un home com en Montbrió. Encara estengué més la braçada, i
l'eina brillava brunzent als raigs del sol i les motes de blat
queien a trompons, rodolant a impuls de sa poderosa revessa,
fins a eixir fora del rem com cadavres escopits per la riuada.

Els segadors, admirats de l'empenta i la destresa d'aquell
home, a qui havien pres per un senyoret enjogassat, abandonaren
tota idea de consideració i, picats de l'amor propi,
s'abrasonaren com gossos a la feina.

Allà era de veure com espurnejaven les falçs entre mig d'una
boirina d'espigues que, com un polsim daurat, se bellugava
formant aureoles entorn dels segadors, que, corbats d'esquena i
empernats de cames, bleixant i ruflant, furgaven per l'atapeïda
tofa, amb una braó sorda, com d'una tocada de senglars
ferratjant-se en camp de melça.

Mes ell guardà la davantera fins al cap del rem, i al ramassar
la darrera mota, en lloc de llançar la garba a les lligadores,
l'arborà amb les dues mans, i, corrent vers sos amics, que
l'aplaudien, la sembrà sobre llurs caps, en especial sobre el
de la pubilla, que quedà coberta de rosses espigues, com de
daurada ginesta el tàlem de la professó de Corpus.

Després se deixà caure estirat damunt de l'herba blana, trobant
en sa frescor un deliciós refrigeri per a son cos amarat de
suor, mentre que a ses orelles hi ressonava, com dolça música,
un chor d'alabances vingut de tot arreu de la plana.



VI

En l'abundant repàs hi prengueren part amos i treballadors en
amigable conxorxa; i, ja refets aquests de les fatigues de la
jornada, augmentà el bon humor i vingué la part típica de la
festa. Se començà pel ball de _la cuca fera_. A posta s'havien
deixat dretes unes quantes motes de blat, lligades per sota les
espigues amb cintes de variats colors. Entorn d'una d'ellas
giravoltaven, formant rodona, una dotzena o més de segadors,
brandant les eines de llur treball i cantant una cançó de ritme
cadenciós, amb un rescoble que deia: «Segueu-la, robeu-la,
l'espiga daurada; -segueu-la, robeu-la, a vista del drac.»

El drac era un altre segador que, dins de, la rodona, guardava
les espigues, marxant de quatre grapes amb uns espardenyots
lligats a les mans, per a defensar-les dels gallets del
rostoll. Amossada amb les dents la fulla, duia una falç amb les
puntes en avant fent una fatxa estrafalària, amb el cap cobert
amb un mocador de coloraines, arreganyant les dents i amb els
ulls fora de la testa. A cada estrofa es destacava un dels de
la rodona, tirant-se a la mota per a segar-la, i era de veure
allavors com el drac, brincant com un gripau, s'hi interposava,
presentant a l'enemic sa feréstega defensa. Si aquest era prou
llest, segava d'una rebolada la mota i es penjava les cintes al
barret en senyal de victòria, dissolent-se la sardana. Però a
vegades el drac demostrava una manya especial per a no
deixar-se enganyar per les falses sortides que aquells, per a
desorientar-lo, simulaven, i s'acabava el torn amb la mota
dreta. Allavors era el drac qui la segava, lluint les cintes,
premi de sa afortunada defensa.

Aquest joc, que era nou per a en Montbrió, el complagué en
extrem, i, en son obsequi, executaren altres danses de caràcter
guerrer degenerat, per l'estil de les dels bastoners, tan
conegudes en la terra baixa, amb la diferència de què, en lloc
dels bastons, aquí juguen amb les falç, que amb ses dringades
donen més feresa al espectacle. Amb una mica de bona voluntat,
i despullant-les de la moixiganga que hi ha afegit la pocasolta
d'aquests darrers temps, no costa gaire de descobrir l'origen
romà d'aquestes mímiques. Els baixos relleus d'aquella època en
què s'hi representen les danses _pírriques_, vénen
involuntàriament a la memòria.

Les sardanes, al so del flabiol, estengueren més el camp de
l'acció, perquè en elles hi prenia part tothom, homes i dones,
xics i grans, desapareixent les classes socials, ja que els
segadors no dubtaven pas de treure al ball a les senyores ni
els senyors a les pageses, que per alguna cosa és la sardana el
ball català, patriarcal i democràtic per excel·lència.

Al bullici del ball, i ja a punt de cloure la vesprada,
seguiren les cantúries, prenent l'escena un to més solemne i
reposat. Alguns dels segadors tenien bona veu i cantaven amb
afinació les velles cançons de la terra, si bé moltes d'elles
desgraciadament destroçades per influències malastrugues.

-Aquí és la meva!- se digué en Ramon, que ja dalia per donar
sortida al foc que abrusava sa ànima catalanesca.

-Això no va pas prou bé, minyons!- començà a cridar -Deixeu-me
fer a mi!

I, saltant al mig del rotllo, en un santiamén classificà les
veus més sortints, donant la privativa al bell cantaire, que
amb més puresa interpretava els antics motius. No trigà pas a
conèixer-s'hi la seva mà. Amb aquella intensitat d'acció que el
portava a dominar totes les situacions, amb aquella fogositat
de mirada que semblava infiltrar-se fins a l'ànima, amb aquella
expressió insinuant i enèrgica a la qual es doblegaven les
voluntats, amb aquell no sé què, fondament suggestiu, que
corprenia, ajudat de la seva veu poderosa i dominant, de son
temperament, que portava l'art en infusió, i amb aquell cor que
vessava sempre de sentiment, logrà el miracle de dominar la
improvisada massa choral, i, rompent la dura crosta de
rusticitats, degeneracions i barbarismes, conseguí deixar al
descobert delicadeses de gust i tendreses de sentiment, que ja
intuïtivament sabia que no podien mancar-hi en homes que eren,
com ell deia, carn de la seva carn i sang de la seva sang.

Diguem-ho tot: potser la composició de lloc hi era per bona
part. L'hora baixa, en la qual al camp semblen despertar tots
els misticismes de la naturalesa; la immensa rostollada, que
brillava amb melancòlica fosforescència als raigs oblicus de la
lluna al ple; l'horitzó, clos per una tanca envellutada de
vermellor bruna i cada vegada més indecisa; i, per fi, els
ànims en indefinible tensió, gradualment preparats, per a una
situació en què eren alhora actors i espectadors... tot
contribuïa, sens dubte, a la solemnitat del moment, creant una
d'aquelles fórmules psicològiques d'ordre subjectiu, en què es
supleix amb la superabundància del propi sentiment lo limitat o
deficient de l'acció.

Lo cert és que jamai aquelles melodies, records de la
infantesa, relíquies d'un passat llunyà, en què l'art i el
sentiment brollaven del mateix cor del poble, havien sigut
recollides amb tanta devoció pels mateixos que les exhalaven.
Semblava com si, per virtut màgica, revetllessin el geni de les
muntanyes que jeia encantat per aquelles afraus tan catalanes i
que, filtrant-se en sos esperits anèmics i gelpresos pel baf
d'un sigle sense ideals, els fes reviure amb tremolors de joia,
com als branquillons despullats pels rigors de l'hivernàs, les
gropades de nova sava, covada per l'alè de la primavera.

Les sentides estrofes de «L'estudiant de Vich», plenes de
sentiment i frescor; les del «Mariner», d'un romanticisme tan
catalanesc, embaumades amb les aures del mar; les de la punyent
tragèdia «Els estudiants de Tolosa», les de «La filadora» i del
«Serpent de Manlleu», d'un picaresc innocent; les «Muntanyes
regalades», plenes d'enyorança i dolça melangia; les cíniques i
despiadades de «La Jutjessa», i tantes altres de l'inacabable
repertori de la musa popular, eren ensajades de primer, i
seguidament executades amb una delicadesa i un art tan
seductors, que deixaven admirats els mateixos executants, que
no es creien capaços de tanta perfecció. És que, de la mateixa
fusta del músic-poeta que les havia creades, una lleugera
insinuació del mestre intel·ligent, els bastava per
identificar-se amb la consciència de l'autor.

La nit venia damunt i calia acabar, més que fos amb recança de
tothom. Faltava el remat obligat de cada any abans de desfer-se
les colles: la cançó dels Segadors.

-La dels Segadors, i plegar- decretaren les persones majors.

Se volgué donar-hi la solemnitat de la mímica a què són tan
aficionats els segadors quan estan de vena. Entorn d'en
Montbrió, que era ja el mestre indiscutible, se posaren tots
formant ampla rodona, empunyant llurs volants, i prou
distanciats els uns dels altres, per a moure's amb llibertat.
Així, començà el mestre a psalmodiar aquelles notes tètriques,
que semblen eixides de sota les llosanes del cementir de la
Pàtria. Sa veu, poderosa i plena, rodolava pels espais de la
nit, despertant ecos estranys que repercutien en els cors de
l'auditori, amb aquell agredolç de les impressions tràgiques.
«-¡Bon cop de falç,-defensors de la terra! -¡bon cop de falç!»
responia a cada estrofa el chor de segadors, que, tot brandant
les falçs arran de terra, marcaven el ritme amb el ressò
feréstec de les tallants eines.

A mida que avençava aquella narració punyenta de les desditxes
d'un poble en camí de la desesperació, l'entonació del
psalmista semblava anar adquirint major amplitud i l'escena
s'anava fent per demés patètica, fins que, a l'arribar a allò
de què «el bisbe els beneeix -amb la mà dreta i l'esquerra» i
que els demana per llur capità i «ells treuen el bon Jesús amb
un vel negre», algun tremolós glatit, efecte de l'excés de
l'intern sentiment, vingué a entelar la tersura d'aquella veu
mascle i potenta, produint pell de gallina als oients, a
l'extrem de què les goles nuades dels segadors podien a penes
modular les vives notes de la rescobla.

Allavors sols se sentia el feréstec rist! rast! del ferro,
rosegant amb major ràbia els pedruscalls de la rostollada. (*)



(*) _L'autor prega als llegidors que vulguin perdonar-lo si,
per a enrodonir aquest quadro i accentuar el valor moral del
protagonista, s'ha permés forçar la ficció, abusant tal volta
de les llicències de novelistes_.



VII

-Qui és aquest home?- preguntava en Ramon a son oncle -¿Qui és
aquest home o secretari que a cada moment me'l trobo al davant,
ficant-se en mes converses, i que encara no he pogut esbrinar
si mena llebre o conill?

-Aquest home- li respongué mossèn Joan -és l'espina que un dia
es clavarà als peus de don Eudald, si les coses segueixen pels
camins d'ara. No li ha pas plantat cara mai i fins ha procurat
no posar-se en evidència; fa la seva i calla. Convertit en jueu
dels infeliços terrassans, acaba de tenir-los a tots endogalats
amb prèstecs usuraris, dels quals difícilment se'n sostrauran.
A més de secretari, lo que equival a dir que manifasseja a son
albir tot lo del comú, és hostaler gavellaire, i a casa seva,
de pic o de pelada hi van a raure tots els comarcans, als quals
serveix, al preu que vol, vi dolent i consells sovint pitjors
que el vi. Com don Eudald és així (que Déu lo faça bo) i els
demés propietaris, tocats de son exemple, no són gaire millors
que ell, resulta que el Cerdà és l'home del poble, i a ell,
abans que a ningú mes, acuden els veïns amb llurs plets i
camàndules, i, com gasta prou bona llàvia i no té pèl de tonto,
sap fer créixer la bossa i el prestigi a costes de don Eudald.

Jo prou li havia fet a aquest algunes indicacions sobre el cas,
però ell se'n reia, refiat dels seus padrins, dient que
qualsevol hora el podia xafar amb un cop de peu; però lo cert
és que quan ha intentat somoure'l, l'ha trobat més ferm que una
penya, i jo tinc motius per a creure que són els mateixos
padrins que el sostenen per sota mà. ¡Misteris de la política!

-I ¿d'on ha sortit aquest home que ni cerdà sembla, per més que
en porti el motiu?

-S'ho sap d'on ha sortit. Aquí va baixar de Cerdanya de molt
jove, seguint les ramades al tornar de la muntanya de Toses;
però he sentit a dir que és fill d'un carrabiner que sigué
traslladat a Puigcerdà des de la raia de Portugal. Per aquesta
frontera cresqué, fugint de la misèria de la seva família i
arraulint-se amb els pastors, on féu sa carrera fins als quinze
o setze anys, que entrà de mossicot a Serra-Bruna, i, com era
llest, aprengué de lletra i de comptes amb mossèn Isidro. Per
trapella i desvergonyit no fou mai de l'agrado de la senyora, i
al caure soldat marxà, no quedant gaire bé amb la família,
deien que en venjança de no haver-li volgut comprar el soldat,
com pretenia.

Era per la guerra dels matines, i, segons es diu, féu alguna
forrolla servint de sargento en les brigades. El cas és que
quan aquí ja ningú es recordava d'ell, comparegué, vestit amb
el gec i gorra. Algun recó portava, perquè posà seguidament
hostal i gavella, i començà a trafiquejar amb bestiar i negocis
bruts. Tractà de congraciar-se amb la família de Serra-Bruna,
pretenent la plaça de procurador, que no logrà per l'oposició
de donya Dolors. D'això sembla que en quedà en gran manera
ofès, si bé dissimulà amb molta política. Més tard, no sé si
aprofitant la deixadesa de don Eudald o perquè aquest realment
ho tolerés, arreplegà la secretaria, i aquí el tens fet un
trumfo, aprofitant-se dels propis disbarats del senyor, per a
anar-li segant l'herba sota els peus. Per això profetiso que és
l'espina que un dia el picarà fort. Déu vulga que m'enganyi.

La pintura moral del Cerdà queda feta amb la relació de mossèn
Joan. Imagineu's ara un tipo ferreny i força cepat, amb un
bigoti de carrabiner sota un nas gros i uns ulls petits i plens
de malícia; brusa blava per cada dia, gec curt d'astracan els
dies de festa, calces de vellut i gorra peluda, i tindrem
l'home per defora.



VIII

Qualsevol que hagi visitat un d'aquests monuments que, com
velles carcasses, jauen ací i allà en diferents indrets de
nostra terra, haurà sentit l'opressió de cor que causa al
contemplar venerables runes que testimonien ensems la grandesa
d'un temps no llunyà i la inconcebible estupidesa i salvatgisme
d'una generació que es toca amb la nostra.

Se comprèn que, en nom d'idees noves, se tractés d'aniquilar
idees antigues i, amb elles, els homes que les personificaven.
S'explica fins que, en nom de la llibertat, se perseguís i
assassinés el pròxim, que aberracions d'aqueixa mena no són
rares, puix quan l'home ha perdut el fre de ses passions,
aquestes l'empenyen convertint-lo en una bèstia. Però, així i
tot, encara no es comprèn ni s'explica la sanya manifestada per
nostres passats contra aquests inofensius monuments dels quals
res tenien que dir-ne, ja que ni eren fortaleses que deguessin
fer-los por, ni immobles tan inútils que no poguessin rendir
altres serveis en substitució dels que anteriorment havien
prestat.

¿Com no s'ocorregué, doncs, als revolucionaris, conservar, per
a aplicar-los a altres usos, uns monuments que, àdhuc no
apreciant-ne el mèrit artistic, no podien deixar de
considerar-los aptes, per sa solidesa i grandiositat, per a
subvenir a moltes de ses pròpies necessitats? ¿Estaven tan
sobrats d'edificis sòlids i espaiosos, o era aquella generació
capaça de produir-ne de millors? Ben lluny d'això, perquè
difícilment se trobarà en la història altra època més xorca per
a les concepcions d'ordre monumental, que aquella que veié
desaparèixer lo millor que s'havia construït en anteriors
centúries.

I no és encara això lo que més sorprèn, sinó la passivitat amb
què aquella generació veié arrunar lo que era incapaç de
construir: passivitat que es demostra amb la vergonyosa
indiferència amb què contemplà la catàstrofe. L'empenta fou
terrible, i l'huracà revolucionari desféu i esmicolà tresors
immensos. El saqueig, seguit del foc i del picot, produí danys
incalculables. Amb tot, ja podríem donar gràcies a Déu de què
haguessin arribat a nostres mans, els monuments, tal com
quedaren passada la riuada de salvatgisme desenfrenat. Les
grans masses arquitectòniques no eren combustible; moltes
d'aquelles belleses no tenien cap valor per als revolucionaris
de sac i corda, i la febre de destrucció no bastà a sostenir el
picot en mans dels exaltats tot el temps necessari per a
destruir l'obra de tantes generacions. Si la reacció hagués
vingut, avui dia podrien trobar-se els monuments, si fa no fa,
com abans de la crema.

Però no: la societat deixà les despulles d'aquells monuments
llegendaris abandonades i podrint-se per l'acció dels temps.
Encara féu més: com els corbs se rabegen en els cadavres
insepults, així mateix les classes que es deien conservadores,
que ostensiblement havien abominat dels excessos
revolucionaris, se repartiren bonament aquells membres
esquarterats i deixaren que caiguessin de mica en mica o
vengueren a vil preu aquelles pedres, de les quals la més
insignificant portava imprès el segell d'un geni altament
superior a les miserables consciències dels que amb elles
trafiquejaven.

Totes aquestes consideracions i altres de més irades se feia en
Ramon mentres la comitiva es passejava per les profanades
estances del monestir de Sant Martí, convertides en estables i
femers, i que en altre temps foren porteria, rebedor, locutori,
refetor, etc. Algunes d'elles estaven cobertes de voltes de
canó, descansant sobre senzilles impostes; en altres
tristejaven despulles d'enteixinat, suspeses sobre fumats
cabirons i per les trapes de les quals, a través dels pisos
superiors, se veia el blau del cel.

Una escala, els graons de la qual, de pedra picada, a l'igual
que els muntants de les portes, han desaparegut, dóna a les
habitacions del primer pis, que es troben en estat consemblant
a les de l'interior. Ocupa el centre de l'edifici un elegant
claustre, les galeries altes del qual són enfonsades, no
quedant d'aquestes, completes, més que dues arcades, veient-se
el sòl de terra, clapejat de fragments de columnes i de
capitells capolats. Un hermós finestral bizantí es destaca al
fons, i, en mig de despulles d'enterraments profanats, s'aixeca
una sepultura, no gaire més respectada, perquè cal recordar que
les nostres revolucions, tant la fera com la mansa, no s'han
detingut ni davant de la venerable pau dels sepulcres.

Com poca cosa més tenia que veure la jovenalla expedicionària
entre aquelles parets polsoses i mostrejades de teranyines i
aquell paviment sembrat de rocalls i ortigues, aviat tornà cap
a fora en busca d'expansió. Calia un temperament observador i
una ànima somniadora com la d'en Montbrió, per a trobar-se bé
entre aquelles destartalades parets i saber-hi veure, no lo que
hi havia, sinó lo que hi havia hagut.

Allí quedà, doncs, al poc rato, sol i vern, sota una ala del
claustre, sentat damunt d'una basamenta, abstret en ses
cavil·lacions i tractan inútilment d'interpretar la llegenda
d'una làpida mig rosegada per l'acció del temps.



IX

Embadalit i un si és no és capficat amb ses cabòries estava el
jove, quan el revingué una lleugera remor de faldilles. Al
girar el cap, se trobà amb la figura, ensems sèria i riallera,
de la Montserrat, que havia tornat sobre sos passos.

-Déu méu, i que capficat està!- li digué mig rient i no trobant
mellor manera d'entrar en conversa.

-Capficat no, pensatiu sí- contestà ell, en el mateix to. Vol
que li diga? Hi ha coses que em fan sentir d'una manera
especial, tal com si em pesessin damunt del cor. Una d'elles és
l'espectacle de devastació que tenim al davant. ¡Qui els havia
de dir, als artistes d'aquesta obra admirable, que vindria una
generació que destruiria, amb mà irada i ignorant, el fruit de
tots sos afanys i de son geni!

-I que, ademés, desenterraria i ventaria llurs cendres- afegí
la noia completant la idea, -perquè aquelles ossamentes humanes
que allí es veuen escampades, són, de segur, dels antics
constructors i moradors d'aquesta casa.

-Precisament en això estava pensant ara mateix. Les ossamentes
que des d'aquí es veuen són dels que, aquí mateix, sota
aquestes arcades, transitaven cada dia, quan aquest monument
estava en la seva plenitud. Aquí s'ha d'ésser romàntic per
força. Redreçant amb la imaginació aquestes miserables runes,
m'apar veure'ls encara passejant-se silenciosos per sota
aquestes arcades, coberts amb llurs caputxons i acotada la
testa sobre el llibre de reso. Allavors aquest munt de runes
era un poema vivent en què el misticisme religiós donava forma
a les més pures expressions d'un art, model de senzillesa i
elegància. Doncs bé: el pensar que això ha desaparegut, no per
un cataclisme de la naturalesa, sinó per la imbecilitat humana,
em dóna pena i em desespera.

-Ho trobo just perquè ho comprenc i ho sento igual que vostè,
Ramon.

Encoratjat per aqueixa coparticipació de sentiments, prosseguí
el jove esplaiant-se amb més daler:

-Som així; tot me commou en un o altre sentit, tot lo que
entranya una idea de Bellesa o de Bondat m'entusiasma, i lo
contrari em desespera. Jo em passaria la vida rient i plorant,
besant els peus als bons i anant a bufetades amb els dolents.
Som jove i no tinc cap motiu personal de queixa contra la
societat, a on tot just acabo d'entrar, i ja em trobo carregat
amb un farcell de preocupacions que hi ha moments en què em
pesen i em fan dubtar. ¿Per què no havíem d'ésser com aquell
bordegàs que es veu allí baix, jaient, tan indiferent, sobre la
llosa d'un sepulcre?

-Me sembla que aquesta idea és una mica injusta- observà
innocentment la Montserrat. -Miri: jo som una pobra noia a qui
no han ensenyat més ciències ni més filosofies que la doctrina
cristiana, i amb això n'he tingut prou per a viure fins ara en
una mena de passivitat, una mena de felicitat inconscient, com
la d'aquell noi que allí dorm. Mes, des d'algun temps, me sento
canviada i em commouen coses que abans m'eren indiferents.
Percebeixo sensacions noves, com si als ulls de l'ànima s'hi
descorregués un vel, deixant-me entreveure nous horitzons i
nous objectius. Això, és veritat que em dóna desfici i
malestar, però, com que sembla que no hi ha ofensa de Déu,
estic lluny d'enyorar la indiferència d'abans.

En Ramon abrigà la Montserrat amb una indefinible mirada, que
la féu enrogir i abaixar el cap confosa i com avergonyida de
ses pròpies confessions. El jove, que feia dies espiava una
ocasió per a declarar-se, sense que en els moments crítics ne
trobés mai cap de prou oportuna, veié, en les espontànies
confidències de la noia, el camí obert, i determinà
llançar-s'hi; mes, a l'anar a fer-ho, li semblà de sobte que el
basament de sos designis li fugia de sota els peus. Se quedà
uns moments parat, tractant d'ordenar ses embullades idees, i a
mida que son cervell s'anava combinant, sos llavis anaven
articulant les paraules inicials de les mateixes.

-Desitjos, sensacions noves, penes, desficis- anava dient, com
parlant amb si mateix. -També jo els tinc; també jo els sento.
¿No són efectes de causes que resideixen en nosaltres mateixos?
Cada ànima és un mirall: dues ànimes que es comprenen són dos
miralls encarats que reprodueixen ses pròpies imatges fins a
l'infinit, sense que sigui possible precisar quina és la
inicial. ¿Què té d'estrany, doncs, que nosaltres ens reflectim
mútuament unes mateixes impressions, sense que pugui dir-se qui
ha començat?

Però, com si s'adonés de què per aqueix camí no avançava feina,
se repensà i, parodiant un passatge de l'Evangeli, digué de
sobte, encarant-se amb la noia:

-Digui, Montserrat: ¿què hi ha de comú entre vostè i jo?

Estranyada ella de la pregunta i no podent capir-ne la
intenció, contestà:

-No ho sé: potser res més que la terra que ens ha de cobrir.

-Ho dic- afegí ell com si no hagués sentit la resposta -perquè
ara mateix acabo de sentir-li que, des de fa algun temps, nota
en si com un canvi de naturalesa a impulsos de sensacions
noves, penes, i disgustos fins ara desconeguts; i aquestes
paraules, si no les hagués pronunciades vostè, haurien sortit
de la meva boca, perquè elles retraten igualment l'estat de mon
esperit.

I, atansant-se més al setial que havia escollit la noia, afegí:

-Miri, Montserrat: jo no sé pas fingir; jo no sabria pas fer-li
traveta de paraules sols pel gust d'obligar-la a confessar lo
que ja sé. No és que no m'agradi sentir-ho, però prefereixo que
m'ho digui espontàniament, després de donar-ho per suposat. Sí,
hermosa Montserrat: la nostra situació és completament igual;
tots dos patim d'una mateixa afecció i hem rebut d'un mateix
aire. Sols ens falta, per a acabar-nos-en de convèncer,
esplatjar-nos sobre la naturalesa d'aqueixes sensacions,
d'aqueixos anhels i desficis de què vostè ha començat a parlar.
Per a donar-li exemple, començo jo per declarar-li que fins que
vaig veure a vostè no vaig fer-me càrrec de quant desconegut
m'és l'escalf de la família, i vaig sentir l'amargura de
l'orfanesa com no l'havia sentida mai. Dels meus pares ne
conservava sols lleugers records, guardats com relíquies en el
fons del meu cor. Des de llavors sento desitjos de treure
aquestes relíquies i posar-les sobre l'altar buit de la meva
llar, perquè beneeixin un altre amor que pressento, més íntim
encara, més intens i més lligat amb la meva vida. Ve-li aquí
les meves sensacions noves, els meus desficis i els temors de
mal·logro que m'atormenten. Digui ara, vostè, si aquestes
paraules reflecteixen quelcom de ses pròpies idees.

-És veritat- digué ella, baixant el cap i descloent a penes els
llavis descolorits.

-Doncs- continuà ell, -tenint present allò de què «no es mou
fulla que Déu no ho vulla», ¿no li semblen providencials les
circumstàncies que em conduïren un dia a casa de vostè, fixant
la data de la nova ruta assenyalada a mes afeccions i... ¿per
què no dir-ho?, a les de vostè?

-És ben cert- féu ella, marcant ses paraules amb una lleugera
rialleta.

-Si és així, si els dos reconeixem que nostre encontre fou
providencial, si acceptem que, aproximant-nos, complim un i
altre els destins que Déu ens té assenyalats, si nostres ànimes
se mouen a impulsos d'un mateix sentiment, si hem nascut l'un
per l'altre, ¿què ens falta per als preliminars d'un pacte que
Déu ha de beneir?

La donzella alçà sa caiguda vista. Sos ulls estaven entelats
per les llàgrimes a punt de saltar, i, a través d'elles, fixà
sa mirada sense temença i impregnada d'una tendresa inefable
envers son interlocutor. Sos llavis se desclogueren com si anés
a parlar, mes sa llengua restà muda, movent-se sols al compàs
d'una interior i inarticulada pregària.

-Anima de l'ànima meva!- continuà el jove, acostant-se-li més,
fins a pendre-li una mà, que ella li abandonà confiada. -Aquest
és un moment solemne, el més solemne, sens dubte, en què ens
hem trobat un i altre fins ara. No estem pas sols, doncs tenim
per testimonis, a més de Déu, les ombres sagrades dels que aquí
jauen i les venerables despulles del santuari, des d'on ells se
dedicaven a un amor d'ordre més elevat, però no pas més digne
ni més cristià, que el que nosaltres sentim. En aquests moments
i en aquest lloc, tot fingiment seria un pecat i tota mentida
un sacrilegi. Doncs aquest és el moment i aquest el lloc, que
esculleixo jo per a dir-te: Voldria ésser teu! Vols tu ésser
meva?

Les pedres no oïren la contesta, ni l'oí l'aire que els
rodejava. Mes en Ramon la sentí ben clara: «Sí, bé ho vull!».

Uns moments, de silenci seguien a aquelles solemnes paraules,
després de les quals, en Ramon, sense abandonar la mà que tenia
presonera, continuà:

-Gràcies, gràcies, Montserrat! Tes paraules res me diuen de
nou, perquè abans d'ara s'havien parlat nostres cors; mes, així
i tot, la teva veu m'ha ensenyat els límits de la felicitat
humana, Però... em queda encara una espina clavada aquí, i,
abans d'entrar de ple en el portal de nostra ditxa, voldria que
me l'arranquessis o me la clavessis més endins.

Després d'una altra pausa, continuà:

-Tinc el dubte de si són els vertaders savis aquells que
sacrifiquen als goigs de la família tota altra preocupació,
aquells que, tancats dins del cèrcol de ses personals
afeccions, veuen amb indiferència tot allò que no té amb
aquestes una relació directa, aquells, en fi, que creuen i
obren com si sols dins de la família existís l'objectiu i terme
de sa missió sobre la terra, o bé si són aquells altres que
prediquen que, essent la família la base de la societat,
després de procurar cada individu la dignificació de la pròpia,
deu atendre a ses relacions exteriors, procurant intervenir en
les necessitats de la societat que sobre si propi descansa.
¿Què en penses, tu, d'això?

-No ho sé, pobra de mí- digué la Montserrat; i, després d'uns
moments de silenci, afegí: -Me sembla que els primers són lo
que se'n diuen egoistes, i l'egoisme no és pas cap virtut, sinó
lo contrari. Ademés, ben sabut és el precepte que ens mana
estimar el pròxim com a nosaltres mateixos; i, com el pròxim no
és sols la família, aquest precepte no es cumpliria pas si els
individus no es preocupessin més que de si propis.

-Ja em plau la teva resposta, però jo no voldria que t'enganyés
el cor; perquè has de saber que, a més d'aquest amor de
caràcter tan íntim que fon dues persones en un sol cor,
concebeixo altres afeccions, que es desprenen d'aquell, com els
cèrcols concèntrics que forma l'aigua mansa entorn del toc que
ha ferit sa superfície.

Doncs algunes vegades fins me temo a mi mateix: me sembla que
som rebrot d'una altra raça, perquè sento pujar-me al cor
gropades de sang ardenta, pròpia d'altres generacions. Sovint
me trobo com foraster a casa meva i somnio estar vaguejant
sobre la societat, com el cavall de serp sobre una bassa
infecta, dins la qual em sembla veure-hi, rebolcant-se,
milenars d'éssers, dels quals, uns me mouen a compassió, com
víctimes, i altres m'irriten, com criminals. He après d'amar a
Déu en ses obres i a ma terra en sa història, i em crec obligat
a treballar per l'exaltació d'aquestes dues idees tant com per
ma família i més que per mi mateix. Per això alguns me
bescanten titllant-me d'eixelebrat i de boig. Tu què en penses
d'això?

-Penso que adorar a Déu i al pròxim és una de les primeres
virtuts, i més si porta aparellat el sacrifici.

-Però ¿no tems que l'altruisme minvi les íntimes afeccions de
l'ànima, en perjudici dels teus drets?

-No, perquè m'has dit que conceptues la família com la base de
la societat, i l'amor als altres t'ha de dur per força a
l'exaltament dels propis. Ademés, he sentit a dir que els amors
sants i nobles no s'exclueixen, sinó que, com brases ajustades,
en lloc d'apagar-se s'exciten mútuament i més s'inflamen.

Al sentir això, en Montbrió somrigué a impuls d'un intens
plaer. Mentres li estrenyia frissosament entre les seves la mà
i mentre ella baixava la testa com decandint-se a la xardor de
tanta ditxa, li anava dient:

-Ànima incomparable! ¡Que diferent ets de tantes altres que
tenen sols la frivolitat al cor i la vanitat per guia de sos
actes!

-I tu- contestava ella sense gosar alçar la cara -¡que diferent
ets d'aquells joves tan inflats per sos cabals com buits i
insípids per sa ignorància, aptes sols per a l'ociositat, mare
de tots els vicis!

-Jo- deia ell, no sortint de son èxtasi -beneeixo a Déu, que
m'ha portat una ànima que em comprèn. Tu seràs la meva amor i
la meva guia.

-Beneïm-lo tots dos- afegia ella, -perquè la sort de
compendre's dues ànimes és a mitges.

Així, entre deleitoses pauses i amorosos mots, transcorregueren
llargs instants, fins que, revenint-se, ell digué, canviant de
to:

-I ara que ens hem descobert mútuament el cor, ara que ja podem
dir que estem promesos, o sia lligats per un compromís moral,
tan indisoluble per a nostres consciències com el que, ajudant
Déu, contraurem davant de l'altar, és precís que considerem
nostra situació actual des d'un altre punt de vista. Tant tu
com jo tenim persones amb dret i dever d'intervenir en nostres
afeccions. ¿Què et sembla que devem fer?

-No ho sé- digué ella humilment. -Tinc plena confiança en tu i
a la teva mà ho deixo. A mi ja des d'ara no em toca més que
obeir-te en tot.

-Oh! No pas encara!- exclamà en Ramon, rient encantat del
graciós posat amb què la noia acompanyà ses darreres paraules.

Després, reprenent son aire sèrio i carinyós, començà a exposar
son plan. Explicats els escrúpols i delicadeses que l'havien
inclinat a demorar sa amorosa declaració, afegí que ho tenia
tot disposat per a son retorn tan prompte l'hagués realitzada,
proposant-se no tornar fins que pogués fer-ho amb caràcter de
promès, a qual fi son oncle cuidaria d'obtenir el formal
consentiment de la família.

D'aquí rodà la conversa sobre els possibles entrebancs que
podrien dificultar o allargar el logro dels seus desitjos: si
aquestos serien o no contrariats pels pares d'ella.

-La mare rai,...- digué la Montserrat, i amb això donà a
entendre que, en tot cas, l'oposició la temia del seu pare.
També ho creia així en Ramon, mes un i altre convingueren en
què, amb l'ajuda de Déu i amb la de sa constància, no serien
pas invencibles les dificultats que poguessen presentar-se. Amb
tot, en Ramon, com a home previsor, volgué lligar un darrer
cap, preguntant:

-¿I si sobrevinguessen dificultats que no preveiem? ¿I si tos
pares tinguessen ja llurs plans tirats o compromisos contrets?

-Esperem que Déu farà que no siga.- contestà ella, mirant-lo
efectuosament a la cara i comprenent la intenció de ses
darreres paraules.

-I si fos?- insistí ell.

-En una paraula- féu ella, sostenint-li valentment la mirada:
-l'autoritat que sobre mi tenen mos pares, podria arribar fins
a impedir mon casament amb tu, mentre i tant que aquesta
autoritat existís; mes, en quant a voler-me casar amb un altre
contra la meva voluntat, no ho intentaran mai...

-I si ho fessin?- insistí encara ell amb tossuderia.

-Si ho fessin- contestà ella amb resolució -no em consideraria
amb cap obligació d'obeir-los.

-Gràcies, estimada meva!- digué el jove, respirant fort. -No
necessito ja preguntar-te més.

I, mentres en el dit del cor li introduïa una senzilla i
revinguda argolla d'or, afegí:

-Té: aquí tens el signe de la lligança que enclou nostres
mútues promeses. Si un dia sents flaquejar ton esperit davant
de les ratxades del contratemps, besa'l, i ell te confortarà.



X

Els uns després dels altres anaren els forasters despedint-se
de Serra-Bruna; i, quan aparegueren les primeres boirades de la
tardor, ja en el mas hi quedava sola la família, embolcallada
d'aquella mena de tristesa que escampa la buidor de l'animació
desapareguda.

-És estrany lo que em passa- discorria la Montserrat en sos
interminables soliloquis d'amorosa meditació. Abans de l'anada
a Sant Martí, em semblava que sols de sentir dels seus llavis
la seguretat del seu amor, havien de cessar les meves angoixes,
convertint-se en ditxa perfecta. Avui això ja ho tinc, i el meu
cor està amb el mateix neguit d'abans; i hi estarà fins i tant
que puga dir públicament que és mon promès.

La innocenta no sabia que el cor humà és un passatger d'aquest
món, que camina, camina, prenent l'horitzó per l'objectiu de
sos afanys; i l'horitzó camina, camina sempre davant d'ell,
sense deixar-se assolir mai.



XI

Una tarda en què estava don Eudald ocupat en sa tasca
quotidiana de passar-se el _Brusi_ pels ulls, entrà donya
Dolors a innovar-li que hi havia mossèn Joan que desitjava
parlar a soles amb els dos.

-Mossèn Joan?- féu don Eudald, alçant els ulls vers sa muller.
-Deu ésser qüestió de la Confraria del Sagrament, que sempre
em diu que s'ha de remuntar.

-Potser es tracta d'altra confraria- afegí donya Dolors, amb
una imperceptible mitja rialla.

Don Eudald arronçà les espatlles i s'alçà, plegant el diari i
endreçant les antiparres.

Es dirigiren vers l'estudi, espècie de _Sancta-sanctorum_ de
petites dimensions, a on el senyor de Serra-Bruna hi guardava,
en caixes de ferro, el _moll de l'os_ de la família i a on hi
passava hores repapat dins d'una poltrona folrada de cuiro,
darrera una taula ministre, plena de llibretes i papers en
desordre, i davant d'una llibreria, quasi verge de ses profanes
mirades, i d'unes parets senzillament decorades amb quatre
mapes, una gran estampa de Sant Eudald i un Sant Crist en la
presidència. Era aquí a on ell es tancava per a repassar
comptes, compulsar escriptures i comptar diners. Aquí hi
discorria les peripècies de son interminable plet, i aquí,
darrerament, hi desfogava sa mal dissimulada múrria contra
l'hereu Montbrió, a qui no podia veure ni en pintura.

Silenciosa i gravement, l'un darrera l'altre, entraren els tres
personatges: don Eudald primer i mossèn Joan després, seguit de
donya Dolors, que tancà la porta. Don Eudald, sentat en sa
poltrona, assenyalà al senyor Rector una cadira d'en front,
mentres donya Dolors se sentava modestament sobre una de les
caixes de ferro.

De moment restaren tots callats, fins que mossèn Joan, un poc
afectat per l'aspecte cerimoniós que prenia la cosa, i, sens
dubte per a contrabalançar-ho, digué jovialment:

-No es creguin pas, senyors, que vingui a posa'ls-hi una
pistola al pit. L'assumpte de què vaig a parlar-los és de bona
amistat i sentiria que em prenguessin per altre.

-Res d'això, senyor Rector- contestà don Eudald en el mateix
to. -A més de què aquí seríem dos contra un i ens veuríem les
cares.

Rigueren tots l'acudit, mes la cosa no avançava un pas. Se veia
que mossèn Joan, amb tots sos cabells blancs, no s'havia vist
en gaires d'aquelles i no sabia per on començar. Don Eudald,
cregut sempre de què allò havia d'acabar amb una envestida a la
seva bossa, ja que es tractaria d'alguna necessitat de la
parròquia, com altres vegades li havia ja succeït, prengué el
posat de protector, que li era habitual sempre que es creia
dominar la situació.

-Vaja, vaja! Mossèn Joan, deixi's de camàndules i vagi de dret
al bulto, que ja sap que no ens coneixem pas d'ahir.

-Anem-hi, doncs- exclamà el vell Rector, com qui es decideix a
entrar a l'aigua. -Ja saben vostès que jo, fill d'una família
acomodada, trobant-me ja amb els sagrats ordres quan morí
solter mon germà gran, vaig renunciar els drets que em
pertocaven, a favor de mon germà petit, que fou qui s'encarregà
de perpetuar el nom de la família. Jove encara, també morí
aquest, essent ja viudo, i em vegí obligat a fer precisament lo
que havia tractat de refusar, això és tornar al món i fer-me
càrrec de la direcció de la família.

Fins aquí don Eudald estava encara més a les fosques que mai,
no comprenent a on aniria a parar el sacerdot amb tot aquell
tractat d'història casolana, i persistí en sa creença de que
allò acabaria amb una petició de diners. Mossèn Joan, amb la
vista baixa, continuà:

-L'home proposa i Déu disposa. Mon deliri era fer de mon nebot,
en qui prompte vaig reconèixer un talent poc comú i unes
aptituds especials per a les ciències, un ministre del Senyor,
un doctor de l'Església que, amb sa claredat d'intel·ligència,
honrés a Déu i a sa pàtria i família. A tal fi vaig dirigir
tots mos esforços, que sortiren fallits pels ocults designes de
Déu. Ben mirat, potser jo no anava bé, perquè el reeixir en mos
propòsits implicava l'extinció d'un dels noms més antics de la
comarca d'Oliveda.

Don Eudald continuava a les fosques, per més que badava els
ulls i també la boca.

-Amb tot- continuà mossèn Joan, -vostès compendran que jo posés
gran afecció en mon nebot, a qui havia fet de pare durant molts
anys. Aquest afecte no s'ha pas extingit, ans al contrari, pot
dir-se que ha augmentat amb la separació en què, per força de
les circumstàncies, hem viscut. Ell ha conservat bona memòria
de mi, perquè, malgrat son eixelebrament i sa vehemència de
caràcter, és tot cor. Som, doncs, jo encara el representant de
la família Montbrió, i com a tal és que em trobo avui aquí.

Un moment de pausa. Don Eudald ja no podia obrir més ulls ni
més boca, i, no obstant, no capia encara on s'encaminaven les
elucubracions del vell Rector, per més que aquest se clarejava
bastant.

Semblava impossible que ell, que precisament havia cobrat tanta
inquina contra el jove Montbrió, pel gran ascendent que havia
lograt, no sols sobre sa pròpia família, sinó sobre la comarca,
no podent sostraure's a un greu sentiment d'enveja al veure que
el minyó, amb sos atractius de joventut, talent, estudis i
especials dots de caràcter s'havia convertit en una espècie
d'ídol de tothom, no hagués atinat mai en què ell tenia filles,
una d'elles anant pels vint anys, prou guapa i vistosa per a
ésser obirada per un jove i prou esparpillada per a saber
endevinar qui li feia l'aleta. No obstant, res d'això havia
comprès aquell benaventurat, amb admiració del propi mossèn
Joan que, mig fora del món, no era pas cap espasa en matèries
d'amor.

Per això quedava encara a les fosques. Obcecat sempre pel temor
de què allò havia d'acabar amb un atac a la seva caixa i no
veient les necessitats de la parròquia aparèixer per cap cantó,
en sa petitesa d'esperit arribà a sospitar si es tractaria
d'algun apuro del jove Montbrió, d'algun compromís de son
patrimoni, resultat de sos plans descabellats, i que per a
salvar-lo, baix el protectorat de son oncle, es dirigia a
buscar una sòlida fermanca en les ben proveïdes arques de
Serra-Bruna. Era per les matèries de bossa on li despuntava la
malícia, ja fos efecte de la lectura de les gasetilles del
_Brusi_, a on sempre se n'hi veuen de fresques, ja per son
contacte amb els timadors de Barcelona, que tan sovint el
prenien per _anima vilis_ en sos projectes d'expoliació.

Mossèn Joan, veient que no se li allargava cap mà piadosa per a
ajudar-lo a fer el salt mortal, se decidí a donar-lo sol:

-Com a representant, doncs, de la família Montbrió- digué
solemnement -vinc jo avui a demanar a la noble família de
Serra-Bruna la mà de sa filla Montserrat per a mon nebot, en
Ramon de Montbrió...

La poltrona de don Eudald cruixí a impuls d'una sacsejada
nerviosa de son propietari, que degué ésser d'alguna potència
per a arribar a somoure aquella massa apàtica. Sos ulls i boca,
que ja semblava no podien obrir-se més, trobaren encara alguna
franquícia que els hi permeté una major expansió. Permanesqué
un moment com entontit. Després girà la vista envers sa esposa,
com preguntant-li: «Has sentit, Dolors?». Aquesta continuà amb
la vista baixa, sense que semblés que la petició del senyor
Rector l'hagués afectada gran cosa, per lo menys en el mateix
sentit que a son espòs.

Per fi, com aquella escena es prolongava ja massa i mossèn Joan
no donava senyals de sortir de son mutisme, esperant la
contesta, li fou forçós a don Eudald revenir-se i parlar.

-Mossèn Joan- digué amb veu tremolosa: -m'ha sorprès tant sa
petició, que, sinó perquè conec a vostè de tants anys i el tinc
per home sèrio i formal, me creuria que es tracta d'una
burla...

-Don Eudald!...- exclamà el Rector, ferit per semblants
paraules.

-Ja veurà: perdoni- afegí precipitadament aquell, al compendre
sa imprudència, fins amb el gesto de protesta que féu sa pròpia
muller.

-Vaja, vull dir que m'ha estranyat tant sa demanda, que...
vaja, no sé com dir-li que és impossible.

I, mentre es regirava en son setial, amb visibles mostres de
sufocació, mossèn Joan no perdia la calma, coneixent com
coneixia suficientment a son feligrès, a part de què ja hi
comptava en trobar alguna resistència en sa proposició.

-Miri, don Eudald- digué amorosament: -jo parteixo de la base
de què sa filla és una minyona de totes prendes morals i
materials. Les primeres, tal volta més que vostès mateixos
estic jo en situació d'apreciar-les. Les segones, a la vista
estan de tothom i pregonades són per tota la muntanya. Crec que
fins un príncep podria honrar-se amb la seva mà. I, no obstant
i això, no he cregut tan gran despropòsit patrocinar les
pretensions de mon nebot que, a part de l'afecte que li tinc
per la sang que porta, no és pas un partit d'escarnir. Les
qualitats materials, vostès les han pogudes apreciar, i de les
morals, fins a on vostès no alcancin, ne surto jo per fiador.
És jove, actiu i treballador; amo d'un patrimoni que, si bé no
és comparable amb el de Serra-Bruna, és de lo milloret que hi
ha en aquella plana, ben sanejat i lliure de cargues. Jove, amb
salut de ferro, ric i amb títol acadèmic, no dubti que pot
mirar un poc amunt i trucar a moltes portes, amb la seguretat
de què no serien pas sordes.

-Si no és pas això, senyor Rector- digué don Eudald apurat per
a sortir del fang on se trobava; -si no és pas això; si jo no
discuteixo pas les qualitats i els mèrits de son nebot. Ell és
tan jove, tan guapo, tan savi i tan ric com vulgui, i pot
aspirar a molt més que a la meva filla. Jo lo que vull dir és
que no fa per la Montserrat, ni aquesta fa per ell. En una
paraula: no és el seu nebot el gendre que a mi em convé.

Mossèn Joan arronçà humilment les espatlles, plegà les mans i
respongué:

-Això darrer són comptes de vostès. Ja he dit al principi que
no venia pas a posà'ls-hi cap pistola al pit. Jo demano; vostès
són lliures de concedir o de negar.

Donya Dolors se mogué en son seti, dirigint una ràpida mirada
al senyor Rector, qui en féu cas omís. També féu cas omís don
Eudald de les paraules que aquest acabava de pronunciar, i
continuà:

-La casa de Serra-Bruna és de les més antigues de la muntanya i
porta el nom des de sa fundació. Ella s'ha distingit sempre per
conservar ses antigues costums, i mai ha necessitat puntals de
ningú. Vaja, vull dir que si ara, per voler de Déu, s'ha de
perdre el nom per falta de baró, vull que qui el substitueixi
sigui de la mateixa fusta que els passats: vaja, un home així,
com nosaltres, a tai de muntanya. Vull que els interessos del
patrimoni no en pateixin i... vaja, no vull anar-me'n a l'altre
món amb el remordiment de què mos néts puguin, per ma culpa,
veure a mal borràs lo que tant ha costat de conservar.

El bon senyor respirava sempre per les ferides, i mossèn Joan,
que el coneixia prou, volgué portar-lo fins al cap d'allà, sens
dubte amb l'esperança de què, fent-li traure totes ses armes,
li seria després més fàcil rendir-lo.

-Escolti, don Eudald- li digué amb sa fina mitja rialla:
-¿voldria dir-me quina opinió té formada de mon nebot?

-El seu nebot?- digué don Eudald, posat ja a la rossoladora.
-Vostè no el coneix? Vaja, és impossible que, vostè l'home de
costums tan severes i de virtuts tan ràncies, l'home de la pura
doctrina cristiana, no tingui formada, de l'hereu Montbrió, una
opinió ben diferent de la que ens ha exposat. ¡És l'home que es
titula a si mateix revolucionari, que es proposa enderrocar la
societat i que sempre té a la boca l'execració de tot lo
existent! ¿I vol vostè, portar-me'l a casa, perquè m'ho tiri
tot en orris en quatre dies, amb sos plans sense cap ni
centener? Vaja, confessi, mossèn Joan, que el tal nebodet li ha
donat més de quatre disgustos amb ses idees esbojarrades.

-Confesso- respongué mossèn Joan amb calma -que m'han preocupat
molt les idees atrevides i les proposicions radicals d'en
Ramon; però així mateix dec declarar que un cop familiaritzat
amb elles i vençuda la repugnància que sa mateixa novetat havia
de produir en qui, com jo, ha sigut educat en altra escola tal
volta massa esclusivista, he reflexionat amb més calma sobre
les mateixes, veient-me obligat a reconèixer que tenen un fons
innegable de raó.

-I ara!- féu don Eudald, novament sorprès d'aquella sortida del
vell Rector. -I ara! ¿Vostè també revolucionari?

-Jo no som revolucionari- contestà mossèn Joan humilment, -ni
escauria en qui, com jo, té ja una cama a la sepultura! Jo sols
dec reconèixer, amb els molts anys que porto de ministeri, que
l'èxit no ha pas coronat els afanys dels qui treballem per
mantenir la societat en el bon camí.

La llibertat, la igualtat i la fraternitat són principis eterns
de la llei de Déu refrendats amb la Sang de Crist i proclamats
per tots els Sants Pares; i, no obstant, cada dia veiem a la
joventut desertar de nostres banderes per a córrer vers uns
altres principis, enlluernada per unes altres llibertat,
igualtat i fraternitat de cartró, cobertes de talc i oripells

¿Serà que, dormits sobre nostres antics llorers i atents sols a
servar la puresa del dogma, l'hem tancat dins d'un tabernacle
massa inaccessible a les mirades del poble? ¿Serà que, enervats
nosaltres  mateixos, sens talaiar-nos-en, per l'esperit
sensualista del segle, ens havem deixat de subministrar-li la
Veritat en l'única forma que per flaquesa humana o per designi
de Déu sols sap copsar-la? Una cosa i altra sostè en Ramon, i
en això es refereix quan demana procediments nous i sang nova.
I jo no m'atreveixo pas a sostenir-li lo contrari.

Don Eudald, de tota aquesta parrafada, no n'entengué res sinó
que la principal arma, la que creia més poderosa per a
justificar sa negativa, se li trencava a les mans. Mes no per
això es descoratjà, sinó al contrari: més i més s'indignà de
l'atreviment d'aquell jove que, no content de reptar-lo a cada
pas, molestant-lo amb ses reticències i traient-lo de
polleguera, arribava fins a sol·licitar la mà de la seva filla
gran, per a introduir-se així en la intimitat de sa família.
Ell veia en aquell acte un atac a la seva tranquil·litat, a les
seves costums, a son modo d'ésser i de viure: com si diguéssim
l'anul·lació de la seva pròpia individualitat.

Així és que, regirant-se en la poltrona, tot just hagué el
Rector acabat, saltà dient:

-Vaja, vaja! Sia lo que vulga, aquest jove no em convé ni a mi
ni a la noia, i jo no consentiré mai en ficar-me'l a casa. Ja
sé jo el jove que ens convé, i prou el tinc ben triat. No el
vull tan ric, ni tan savi, ni tan eixerit. Lo que aquí convé és
un fill de família fet a la terra, sense ambicions ni
pretensions de cap mena, d'esperit obedient i de cos sanitós,
sense gustos ni vicis. ¿No ets del mateix pensar, tu, Dolors?

Aquesta no havia encara badat boca, però es veia que estava a
punt de rebentar, mortificada pel tirat que anava prenent la
conferència. Tot donava a creure que es reservava per a última
hora, esperant que son marit agotés tots sos recursos. Reptada,
ara, d'un modo tan directe per aquest, saltà a la palestra i ho
féu amb aquell to de mofeta que usava quan volia
desencastellar-lo d'alguna de ses rebequeries.

-Ja ho crec!- exclamà. -Un fadrí extern sense pena ni glòria:
per exemple, algun estudiant esguerrat del Seminari de Vich;
mentres sia bo per a menjar sopes, escalfar l'escon, jugar a la
brisca i conservar la cria dels canaris... i dels Serra-Bruna.

_Tu quoque Brutus?_, hauria exclamat don Eudald, si s'hagués
recordat del llatí del Seminari, al sentir l'escoïssor de
l'exabrupte. No se'n recordava; mes el gran romà que eternitzà
aquesta frase, al veure espurnejar sobre son pit el punyal de
son més volgut amic, de segur no la pronuncià pas amb més ànima
que nostre atribulat marit aquestes altres similars, al
sentir-se ferit per la ironia de sa pròpia muller.

-Tu! Tu també revolucionària? ¿Tu també demanes sang nova?- I
redreçant-se amb una actitud tribunícia, que el feia
desconegut, exclamà amb veu grossa: -Ja n'hi ha prou, senyors!
¡Si es creuen que entre tots m'han de regirar l'enteniment van
molt errats! Aquí es farà la meva voluntat! Aquest jove no em
convé, i no el vull, i... vaja! s'ha acabat. Si és ric, que
sopi dos cops, i no pretengui les poques o moltes riqueses de
la meva filla, que per a res necessita d'ell. Si és savi, que
se'n valga, i si té projectes de regeneració, que els plantegi
a casa seva, i no vagi a portar la pertorbació allí on hi regna
la tranquil·litat.

-I ara! Què és això!- féu donya Dolors alçant-se i tractant
d'imposar-se.

-Per Déu, don Eudald! No ho prengui així!-  afegí mossèn Joan,
esglaiat.

-Vaja, vaja! ¡Que no en vull sentir parlar més!

I, desfent-se de les mans de la muller, que tractava de
retenir-lo, prengué la porta, que obrí d'una revolada, i la
tancà amb estrèpit darrera seu, sentint-se'l encara bona estona
esbufegar i picar de talons, mentres s'allunyava corredor
enllà.



XII

Mossèn Joan, que ni esma havia tingut per alçar-se, restà
aclaparat baix el pes d'aquella tempestat, que mai hauria
cregut pogués ser tan grossa. Donya Dolors, de peu dret,
evidenciava amb el traspàs de sa fesomia, el trastorn de son
esperit. Altres vegades havia vist en son marit accessos que,
més o menys passatgers, eren impropis de sa naturalesa apàtica
i gelada; però mai l'havia vist en tal grau d'exitació, ni es
creia ella que pogués arribar-hi, i això que coneixia a fons
son temperament.

Llarga estona permanesqueren silenciosos ambdós. Sens dubte
reconeixia la bona senyora que havia picat massa fondo amb sa
sàtira, no havent tingut prou corretja per a aguantar sos
nervis excitats pel cúmul d'intemperàncies buidades pel seu
marit.

-El mal ja està fet, i és inútil entrar en lamentacions- li
observà mossèn Joan. -Lo que cal fer és tractar de posar-hi un
remei, si n'hi ha, esperant quan vinga la reacció.

-Em temo que el remei és lluny- féu donya Dolors rodant el cap,
-perquè és tossut com una banya de marrà.

-I és una desgràcia, una verdadera calamitat la que ens ve
sobre- afegí després d'uns moments de silenci. -Aquest home,
amb sa falta de sentit pràctic i amb son poc talent per a saber
distingir qui el burla i l'explota del qui li vol bé, ens està
conduint cap a un mal pas. Jo veig venir dies molt negres, i
aquest jove me sembla com enviat de Déu per a posar-hi un remei
tornant les coses a lloc. Desgraciadament el dimoni de l'enveja
s'hi ha ficat pel mig, i la persona a qui tothom porta en
palmes, ell no la pot veure ni dragar. Amb lo d'ara ho tenim
pitjor que ho teníem. Veig que ens hem precipitat a donar-li la
píndola sense preparació.

-També ho conec ara així- digué el Rector descoratjat. -Mes,
qui s'havia de pensar que li vingués tant de nou! Aquest home
viu fora del món.

Després d'alguna pausa afegí:

-En fi, hem d'esperar que, si convé, Déu hi farà alguna cosa, i
en Ell ho hem d'encomanar. Potser no sia més que una nuvolada
d'estiu.

-Déu hi faci més que nosaltres!- exclamà la bona senyora
plegant les mans.



XIII

La sotragada de l'inesperat cop de gèni del senyor de
Serra-Bruna, ressonà per tot el casal. Aquella malenconia
deixada per la partida dels forasters que durava fins que la
gent del mas s'havia habituat a la nova vida de soledat i
repòs, s'accentuà i s'agravà. No es veien més que cares
llargues. La Loreto havia renunciat del tot a la cançó de
_L'aureneta i el pinsà_, respectant el dol de sa germana, que
de continu, amb els ulls embotornats, havia de fer esforços
extraordinaris per a dissimular la tristesa de son cor; donya
Dolors, per no donar-li més pena, callava.

Don Eudald es sentava a taula amb la cara fosca, passava
llargues hores en l'estudi donant un impuls desusat a sa
correspondència, o es passejava amunt i avall de la sala o de
la galeria amb les mans a l'esquena i sense xiular: cosa, en
ell, signe de gravíssima preocupació.

Una tarda, estaven les senyores, com de costum, al cosidor,
entregades a ses habituals feines, i don Eudald amb elles,
sorrut com sempre, quan entrà una minyona amb el paquet de la
correspondència, que entregà al senyor.

Encara aquest no s'havia fet càrrec de lo que contenia, que ja
la pícara de la Loreto havia ullat una carta el sobre de la
qual estava escrit amb caràcters enèrgicament esgrafiats.
Seguidament tocà amb el peu a sa germana, i amb veu tot just
perceptible li digué:

-Carta d'en Ramon.

La Montserrat en un moment s'enrogí i vingué blanca com la
paret; donya Dolors, que copsà l'avís de sa filla, imposà
silenci amb un moviment ràpid de la mirada. Des d'aquell
moment, sis mans treballaven amb dalit, en tant que sis ulls,
sense parar-se en lo que les mans feien, vigilaven fins el més
petit moviment de don Eudald, qui passà entre ses cartes i
periòdics, fins a topar la de referència, que li atregué
l'atenció. Després de molt remirar-la, se decidí a obrir-la,
buscant la firma.

Sols allavors se li notà un moviment de nervis; plegà la carta
sens llegir-la, i, arrugant-la, provà d'obrir-ne una altra,
sense acabar-ho de fer; obrí un diari, intentant inútilment
llegir, i per fi plegà tot el paquet i fugí a tancar-se dins
son estudi.

Allà, defensat de mirades indiscretes i sense por de pròpies
traïcions, obrí de nou la carta, i la llegí una, dues, tres
vegades, amb tota detenció: Era un document molt concís i breu.
Heu's-lo aquí:

«Molt senyor meu de ma major consideració:

Fa ja alguns dies que vaig confiar a mon senyor oncle, el
venerable rector de Vall de Pedres, la delicada missió de
sol·licitar de vostè, en mon nom, la mà de sa hermosa filla
Montserrat; missió que complí, i no dubto que ho féu amb la
finesa i respectuositat que li és habitual.

Als pocs dies m'enterà ell mateix del resultat. Una rodona
negativa de part de vostè.

Pot suposar que aquest fracàs ha sigut per a mi un cop
aclaparador, si bé confesso que no tinc cap dret, per aquest
concepte, a queixar-me de vostè, ja que, des del moment que
sol·licitava, tàcitament li reconeixia el dret de la negativa.

Però mon senyor oncle, en compliment de son deure, ha degut
fer-me avinentesa les raons en qué vostè ha fonamentat sa
repulsa, i és això lo que m'ha posat la ploma a la mà, perquè
jo que respecto el dret de vostè de concedir-me o negar-me la
mà de la seva filla, mentre aquesta està baix la pàtria
potestat, no puc avenir-me amb els fonaments de sa decisió, no
considerant-los ajustats ni a la veritat ni a la raó.

Mon senyor oncle resumeix els motius per vostè aduïts, en els
següents termes: Que portant la Montserrat, com a pubilla de
Serra-Bruna, vinculada la tradició de la família, no convé que
prengui per marit a qui, com jo, professa idees que topen amb
ella i està carregat de plans atrevits, esbojarrats i
pertorbadors, que en un moment podrien comprometre el prestigi
i fins la seguretat del patrimoni.

Faig cas omís, perquè així m'ho mana mon oncle, d'alguns
conceptes emesos per vostè, de sobres ofensius per ma persona.
Tampoc vull entretenir-me a combatre l'opinió de què mes idees
topen amb les tradicions de sa família, que són les mateixes de
les demés cases pairals de nostra terra. ¡Tant de bo poguessin
parlar els passats d'aqueixes cases! Ja es veuria llavors qui
falta a les consabudes tradicions: si els que les han
desviades, degenerades i oblidades, entregant-se en braços de
politics farsants tan sobrers de concupiscències com mancats de
bones intencions, o els que pretenen ressuscitar-les. Sols
m'interessa fer les següents declaracions:

1. Que, malgrat la negativa de vostè, no retiro mes pretensions
a la mà de la seva filla mentre no sia ella mateixa qui em
desenganyi. Per a lograr mon objecte, ma noblesa m'obliga a
declarar-li que em valdré de tots aquells medis que no estiguen
renyits amb el decoro i la dignitat de les persones honrades.

2. Que comptant, ajudant Déu, amb medis suficients per a
sostenir una família del meu braç, no sols no m'he fet mai paga
del pubillatge de Serra-Bruna, sinó que ni sisquera he pensat
exigir a ma esposa dot de cap mena mentre visquin sos pares. I
si fos de Déu que jo veiés la mort d'aquests, reivindicaria per
a ella, única i exclusivament, lo que els difunts li haguessin
assenyalat mentre no fos menys de lo que pel dret legitimari li
correspongués.

3. I última. Que si la Montserrat es negués a acceptar-me en
les susdites condicions, entendria jo que dóna més importància
a sos béns que a ma persona, i, per lo tant, que no és ella la
muller que em convé.

Li prego que reflexioni sobre lo que acabo d'escriure i que
obri en conseqüència.

Aprofita aquesta ocasió etc...

_Ramon de Montbrió._

Com es veu, aquesta missiva, que res tenia d'humil, era més un
repte que altra cosa. Així ho comprengué en Serra-Bruna, i la
idea d'una lluita amb l'hereu Montbrió, que no era pas un
enemic qualsevol, l'omplí d'esfereïment. No deixava de
compendre la desventatja en què el col·locava el prestigi
adquirit pel seu enemic, no sols dintre sa pròpia família, sinó
fins sobre els membres de sa parentela que havien tingut ocasió
de tractar-lo. Ademés, hi ha que tenir en compte que l'esperit
de lluita no era pas ingènit en ell, apàtic per naturalesa, i
inclinat a les gaubances de la vegetació i a les egoistes
delícies de la família. Lo que podia semblar enteresa de
caràcter, no era més que una tossuderia de noi afalagat, únic
respirall d'una naturalesa mal corretgida, que havia pujat a
son albir com els arbres del bosc.

Així, res té d'estranyar que en la impressió del primer moment,
espantat de la nova torbonada que per aquest cantó li venia a
sobre, complicant la ja enredada madeixa del plet que massa que
l'amoïnava, creuessin per son magí idees d'una transacció, més
o menys lleal; idees que desgraciadament no prosperaren.

I no prosperaren perquè no trobà en sa història antecedents
d'haver transigit mai en res, i no havia de començar davant
d'en Montbrió, el record del qual tenia la virtut de
despertar-li aquell sentiment agravat per les escoïssors de
l'amor propi ferit, i per una quimera fonda que s'apoderava de
son ésser al pensar que un poca-solta, un... criatura, li venia
a robar, perquè sí, la beatífica tranquil·litat en què vivia.

Però el cas era sèrio, i calia reflexionar. I, reflexionant i
posant a prova sa malícia de muntanyenc, li semblà entreveure
un camí per a sortir diplomàticament del pas, inutilitzant el
pretendent amb ses pròpies armes.

Aquest medi l'hi proporcionava la mateixa carta. Efectivament:
venia a dir en Ramon que sols acceptaria la mà de la
Montserrat, renunciant aquesta al pubillatge de Serra-Bruna.
Doncs bé; això (que no podia ésser més que una baladronada del
jove, perquè no es renuncia pas així com així a un nom i una
seqüela com la de Serra-Bruna), estava escrit i firmat, i això
devia atenir-se fort i ferm.

Calia, doncs, de primer, cerciorar-se bé de si la noia estava
realment enamorada d'en Montbrió, ja que a ell no li constava
pas. En cas afirmatiu, procuraria portar-la a la raó, fent-li
veure lo desencaminat de sos propòsits i seduint-la amb la
perspectiva d'un bon casament amb un altre jove de millors
condicions que ja li tenia buscat. Que la noia no cedeix (lo
que no es de creure): la posaria en l'alternativa de renunciar
a son amor o a son pubillatge. Que és tan faltada de judici que
això no la venç: allavors l'oferiria pelada com un cogombre; i
sens dubte, serà ell, en Montbrió, que hi renunciarà... No hi
ha de renunciar! ¡Vaia uns trutxes com són, els joves d'avui
dia!...

Encoratjat per la lògica que li suggeria sa petitesa d'esperit,
i admirat de son propi maquiavelisme, sortí del cau amb el
propòsit de dur tot seguit son plan a la pràctica, i, traient
el cap per la mampara que donava al cosidor, cridà amb veu
seca:

-Montserrat! Arriba't fins a l'estudi.

La noia, al sentir son nom, sofrí un esglai; més s'apressà a
obeir, seguint a son pare després de recollir de sa mare i
germana sengles mirades d'encoratjament.



XIV

Situació una mica difícil. El pare, sentat a la poltrona,
procurant, a còpia de bufets, donar més solemnitat a l'escena,
o potser bregant per a trobar per on començar; i la filla en
una cadira al seu costat, capbaixa i recelosa, no sabent per on
rebentarà la tempestat que l'amenaça. Per fi, romp ell amb veu
grave dient:

-Diga'm, Monserrat: ¿què hi ha entre tu i l'hereu Montbrió?

-Res!- contestà aquesta; mes prompte la ferí l'escrúpol de la
mentida i afegí: -hi ha... hi ha que el dia de l'anada a Sant
Martí me va dir que si podia comptar amb mi, me faria demanar i
jo li vaig consentir.

-Saps, noia, que vas obrar molt malament!- objectà son pare amb
aire sever: -¡Jamai deu una donzella contraure semblants
compromisos sense l'autorització dels pares!

-És que precisament es tractava de demanar aquesta
autorització- s'atreví a dir ella ajupint el cap.

-Ni així! perquè, veus?, ara has donat ales a qui jamai pot
ésser el teu marit.

La filla abaixà encara més el cap, i de sos ulls inflats
començaren a caure algunes llàgrimes.

Son pare senti afluixar-se-li un poc els nervis. Li prengué la
mà, i amb veu més amorosida, continuà.

-Però, ¿que no ho veus, fllla, quin disbarat anaves a fer? ¿no
comprens que un jove d'aquesta mena no fa per tu? ¿que, sent tu
pubilla, no et convé un jove set ciències, arrematat, que,
enorgullit amb ses ínfules d'estudis, títols i diplomes, i
envanit de sa regalia vilatjana, lo primer que faria seria
tirar-te a recò? Tu pots i deus ser mestressa, i jamai t'has de
resignar a ser criada; la teva posició és per a manar i no per
a estar a les ordres del primer saltimbanqui que se't presenti.
Tu pots i deus escollir marit, i no has de consentir que sia un
altre que t'esculleixi a tu. No en faltava d'altra...

Ademés, no l'has sentit com desvarieja? Sempre carregat de
cançons i de follies. ¡Si fins crec que pararà boig! Vaja,
espero que em faràs el favor de no pensar més amb aquest home.

La noia no tornà raó, sinó que augmentà el doll de sos ulls. El
beneit de son pare, creient que son plan feia efecte,
reemprengué l'atac variant de registre.

-Vaja, no ploris, filla meva, que de casadors ne trobaràs més
que no en vulguis. On vas a parar! la publilla de Serra-Buna,
¡la flor de la muntanya que ja et diu tothom! Lo que et convé a
tu és un bon minyó, fill de bona casa, però que sigui de nostre
tarannà; millor que vingui de menos, i que no sigui pas massa
ric, perquè tu tinguis domini sobre d'ell. Res de títols
acadèmics ni cosa que puga donar-li consideració, perquè això,
als joves, els fa orgullosos per més que sien pobres com una
rata.

La Montserrat alçà els ulls amarats per a mirar a son pare, com
dubtant de si era ell qui exposava tan totxa doctrina. Aquest,
obcecat cada vegada més, i interpretant-ho a mida de sos
desitjos, afegí, abaixant la veu i atansant-se com per a donar
més interès a la conversa:

-Vaja, maca; digues: ¿t'agradaria, en Francisquet de Tapiols?
És un bon mosso, eixerit i...

-Però, papà, si sembla un ximplet!- exclamà ella amb
encantadora ingenuïtat. I, seguidament, com penedint-se de son
exabrupte afegí, resolta:

-Ni aquest, ni cap. si no pot ser amb en Ramon, no em casaré
mai.

-Com s'entén, això!- exclamà don Eudald indignat. -T'atreviràs
a desobeir a ton pare!

-Jo no em casaré pas sense el consentiment de vostè- replicà la
noia amb una vivesa sorprenent; -però tampoc me casaré amb qui
no em plagui, per més que vostè m'ho mani.

Don Eudald restà esglaiat davant d'aquella tan impensada
manifestació de la seva filla. Aquell principi de revolta, que
per altra part res tenia d'heterodoxa als ulls d'una persona
sensata, l'afectà amargament, avinentant-li, una vegada més,
que li havia tocat un os de mal rosegar.

-¡Vet aquí una altra revolucionària que també demana sang
nova!- exclamà interiorment. -Està vist que aquest bordegàs
m'ha de fer perdre el seny.

Al veure com la donzella, afectada de sa pròpia vehemència, que
degué costar-li un esforç de gegant, se posava les mans a la
cara rompent en amarg ploriqueig, sentí passar-li prop del cor
una ràfaga d'admiració, ensems que de commiseració, per aquella
mostra de sentiments, el fondo de noblesa dels quals no
arribava ben bé a capir. Però fou una ràfaga només, ben prompte
esvaïda pel dimoni de la rancúnia que el dominava, i,
redreçant-se, cridà amb veu enfellonida:

-Surt-me del davant, filla insolent! Vés-te'n a amagar tes
doctrines de noia malcriada, doctrines que no és pas ton pare
qui te les ha ensenyades.

-Perdó, papà!- exclamà, postrant-se desoladament, la
Montserrat.

-Perdó?- respongué aquest fora de si -El perdó el concediré a
la filla obedient a les meves ordres: aquesta serà la pubilla
de Serra-Bruna. La filla rebelde, la que s'ha atrevit a posar
els ulls en l'enemic de son pare, serà irrevocablement
esborrada de mon cor i... de mon testament.

-És que en Ramon no li és enemic! és que vostè no el comprèn!

-Calla i vés-te'n!- cridà desapiadadament el seu pare. -Tens
dos termes per escollir: o ell o jo!

Encara pretengué parlar la pobra noia, mes la gola nuada se li
negà a articular les paraules. Aclaparada per aquella prova,
que son cor no avesat a les lluites de la vida trobava massa
dura, s'apoià mig desvanescuda a la taula, i, caient-li la cara
sobre les mans plegades, sentí en sos llavis la impressió de la
lligança que rebé el dia de l'anada a Sant Martí. Com si
aquella besada li refés el coratge que li anava mancant, alçà
la vista vers son pare, que continuava terrible, desconegut,
senyalant-li la porta, com reptant-la encara, amb son terrible
dilema: O ell o jo! pensa-hi bé!

-Verge de Montserrat, assistiu-me!- murmurà la noia; i,
alçant-se com pogué, tambalejant-se i plorant amargament, passà
la porta, anant a amagar son desconsol en braços de sa mare.



Sang nova -Fi del Volum I


===



SANG NOVA



VOLUM II



LA DESFETA



I

_Es cuestión de amor propio,_ repetia don Eudald en les
múltiples cartes amb què, des de son cau i aclucant els ulls a
l'espectacle desolat de son casal, que talment semblava un
cementiri per la quietud i la tristesa que hi regnava,
assetjava advocats i procuradors perquè apretessin de ferm en
la qüestió del plet, i a diputats i senadors perquè li
aplanessin el camí: _«Es cuestión de amor propio y me conviene
salir airoso de este asunto, CUESTE LO QUE CUESTE»._ I
subratllava doblement aquestes darreres paraules com volent
dir: -Per qüestió d'interessos, que no es perdi.

Heu's aquí com un home de bé, inofensiu en el fons, practicava
la infame teoria de què les qüestions d'amor propi estan per
sobre del dret i la justícia; això sense perjudici de fer el
ploricó sobre lo desditxat dels temps que correm.

No trigaren pas gaire els del poble en adonarse de la pedregada
que se'ls preparava. Ho conegueren per la pluja d'exhortos,
diligències, informacions i altres andròmines que els caigué
damunt.

El Cerdà, com a secretari del poble, erigit resoltament en
manifassor de la defensa dels drets del comú i protector del
veïnat, no desaprofità pas l'ocasió de donar la veu d'alarma,
procurant concitar els ànims dels terralloners contra el senyor
de Serra-Bruna, cosa que no li fou pas gens difícil pel llevat
que ja d'antic hi havia. Es a dir, començà a descobrir les
bateries que temps feia que anava emplaçant.

Així pensava l'infeliç de don Eudald revenjar-se de l'hereu
Montbrió, provant-li, sobre les costelles de sos conveïns, que
també ell tenia un home dins de la pell.

Els que hi reien eren els curials, amb el greix que els donaven
els senyors amb els cabals propis i el Cerdà amb els del poble.



II

Des de què el missatge de mossèn Joan fou tan mal rebut pel
senyor de Serra-Bruna, aquesta família havia deixat la costum
de visitar el Rector a la sortida de la missa dominical i abans
de rependre el camí del mas. Una vegada don Eudald fou
sol·licitat pel Rector des de la Rectoria, i en sortí tot
rondinant: -Què s'ha pensat, aquest home, de mi?

Les senyores, era amb tota recança que se n'abstenien, per a no
tirar més llenya al foc. Així, acabats els oficis, no feien més
que travessar la plaça, en mig del retraïment cada dia més
accentuat dels veïns, que semblava temessin encomanar-se l'aire
de tristesa que tota la família respirava, i muntar de nou a la
tartana que els conduïa al mas. Sols les noies a voltes se
retardaven, retingudes per ses companyes del chor de les Filles
de Maria; i, si el temps s'ho aportava, a vegades tornaven al
mas a peu.

Un dia li semblà notar a don Eudald que l'aislament se
convertia en hostilitat manifesta. Abans d'acabar-se la missa,
en Pascal li donà el recado de què el senyor Rector li
suplicava es deixés veure. La contesta de don Eudald fou molt
atent, però freda. Li pregava que el dispensés, però que al mas
l'esperaven i... ja es parlarien un altre dia.

Contra les costums respectuoses del poble, a l'atri hi hagué
continuats xiu-xius i rialles durant tota la missa. Algú que
tractà de posar-hi correctiu, no logrà sinó esbombar més la
cosa.

Quan, acabada la missa, aparegué sota l'atri l'estufada figura
de don Eudald, tan enfardat amb la capa que no se li veien les
orelles, de distints punts arracerats de la plaça se sentiren
veus de xicots que cridaven: -Ara! ara!- i, de prompte, com
obeint una consigna, ressonà una mena de chor, si de tal podia
qualificar-se un conjunt inharmònic i ingrat de veus
destrempades, que cantava una d'aquestes cobles de tonada
general, però de lletra d'ocasió, de què es val el poble per a
satirisar els personatges locals que li són antipàtics i en la
qual hi aboca de malícia tot lo que li falta d'enginy. Si bé no
s'anomenava ningú, la intenció era desvergonyida i anava de ple
contra don Eudald. En unes estrofes se'l ridiculisava sense
pietat, motejant-lo de panxampla i fart de sopes, al·ludint a
sa figura; en altres se l'amenaçava de què, ja que tractava
d'aixafar el poble amb dobletes, no en mancaven al torrent de
ben revingudes per a tornar-li la contesta, i, per fi, en una
es prenia peu de donar una incensada a la senyora per a fer més
punyent la fiblada contra el marit.

Aquella manifestació de desvergonyiment, inusitada i sense
precedents en les costums senzilles i morigerades del poble,
deixà consternada la família Serra-Bruna, que travessà la plaça
escorreguda, sense que ningú, ni alguns dels mateixos veïns que
semblaven tan afectats com ells, tingués esma per a formular la
més lleugera protesta, ni tan sols d'acostar-se'ls per a fer
menys desairada la seva situació. Don Eudald, ple de coratge i
una mica revingut de la sorpresa, volgué fer l'home, i tornant
enrera, intentà plantar cara; però, allavors, com plogut del
cel, vingué un tronxo a tombar-li el barret, promovent una
riota general.

Donya Dolors procurà arrencar-lo d'aquella situació, cada
vegada més trista; i, imposant-se a en Basi, que, atret per la
xanès, havia corregut a fer costat a sos amos, tractant
d'abraonar-se amb els insolents, prengueren la tartana i
sortiren del poble quasi sense saber lo que els passava.

-Això és una infàmia mai vista- cridava don Eudald. -¡Aquí hi
ha qui vol jugar amb mi, i jo et juro que me la pagarà!

-Això és lo que havia de succeir!- s'atreví a contestar donya
Dolors, no menys indignada. T'empenyes en donar tortura a
tothom, i aquí tens les conseqüències de la teva obra. Potser
sí que et pensaves que pledejant-els-hi a tort i a través uns
drets que, justos o injustos, els vénen disfrutant de pares a
fills per espai de cents anys, encara t'havien de portar sota
tàlem.

-Mira, Dolors, no m'acabis d'exasperar. ¿És a dir que no seré
jo lliure de defensar lo meu, com qualsevol altre fill de mare?
Ja no faltava sinó que vinguessis tu a defensar aquesta
bretolaia sense fe ni llei, precisament quan se proposen fins a
faltar el respecte al que per tots conceptes és més que tots
ells junts.

-Jo no defenso res- replicà ella coratjosament: -jo no faig
sinó explicar les coses, i, al cap i a la fi, no dic res que no
ho hagi repetit cinquanta vegades. ¡Jo hagués sabut fer miques
aquests maleïts papers, que et treuen de tino i que em temo que
han d'ésser la desgràcia de tots! ¡No hi deus tenir pas tanta
fe, en la justícia del teu dret, quan et veig remoure cel i
terra buscant padrins i prometent l'oro i i el moro per a
sortir amb la teva, _cueste lo que cueste,_ que, fet i debatut,
per bé que et vagi, et costarà deu mil vegades més el mall que
l'enclusa!... I, si ells no tenen els teus cabals i els puntals
per a fer-te foc, ¿què té d'estrany que s'esbotzin per aquest
cantó, majorment no mancant-els-hi un ventafocs com aquesta
mala pua del Cerdà, a qui, amb tots els teus padrins, no has
pogut arrencar mai de la secretaria?

Don Eudald, aclaparat per la cruel lògica de la seva esposa,
esbufegava i suava d'angúnia, però sense desdir ni un pèl de
son emmarranament.

-Bé, bé! ¡Ja ho sabia que no tinc pas tots els enemics a fora
casa!- grunyí entre dents.

Fou una punyalada terrible per a la pobra esposa, que degué fer
esforços per a no esclatar.

-Aquesta és una de tantes injustícies que estàs cometent-
exclamà. -Ja pots buscar entre aquests advocats i procuradors
que t'aconsellen i xuclen els diners, entre aquests polítics
que et respallen pel compte que els hi té i entre els amics que
et donen llustre per davant i per darrera t'estisoren, a veure
si al dia de la desgràcia hi trobaràs l'amor de la família,
que, peti com peti, no mancarà mai. Vés fent via, vés congriant
odis i sembrant tempestats, segueix despreciant els consells de
la família i dels que, sense ésser-te parents, t'han ofès per
dir-te la veritat, que un dia o altre la faràs, la justícia que
avui negues.

Com si busqués altres espatlles a on descarregar ses ires, al
sentir don Eudald les darreres paraules de la seva muller, tot
se redreçà cridant:

-De qui vols parlar? De segur que et refereixes a aquell ximple
que ha vingut aquí sembrant vents de revolució. A ell, encara
més que al Cerdà, dono jo la culpa de lo que està succeint.
¡Mala negada!...

Aquesta altra bufetada vingué a ferir la pobra Montserrat, que
esdevingué groga com la cera, tapant-se la cara amb el mocador.
Donya Dolors, apesarada, capolada i agotades ses energies,
resolgué callar, trobant més dolç devorar en silenci ses penes.
Allavors don Eudald, una mica tocat de la violència de la
situació, començà a garlar per son compte, donant explicacions
que ningú li demanava ni li contradeia.

Ell ja ho reconeixia, que tal volta abusava un poc del seu
poder, però, fillets!, estem en un temps que la justícia costa
cara i si no es fa pas així no s'obté res. També reconeixia que
era un mal negoci, que obtenir una gla li costaria un roure;
¡però si l'havien picat de l'honor, i ell no era pas home per a
deixar-se passar la mà per la cara, ni la dignitat dels
Serra-Brunas podia tolerar-ho! En fi, que tenint-hi l'honor
empenyat, no cediria per res del món. -¡Deixa que hagi guanyat,
deixa que hagi fet entendre an aquests brètols que amb el
senyor de Serra-Bruna no s'hi juga, i veuràs com els provo que
no em mou el miserable guany! Si he comès alguna injustícia, ja
sabré jo reparar-la per mi mateix, tot imposant el càstig a qui
el mereixi, sense necessitat de què ningú em senyali la llei;
mes, ara com ara, és això i res més...

I així, amb semblants antífones, arribava la família
Serra-Bruna al mas, amb un aire tan consirós i desolat que
talment semblava que vingués d'un enterro.



III

Les mirandes i balconades de Serra-Bruna lluïen amb un esclat
de llum que donava bo de veure. Fanalets de tots colors,
graciosament combinats (segons opinió de don Eudald), atxes de
vent per les cantonades, teieres abrandades a part i altra dels
portals, una gran foganya davant del pati d'entrada, algun que
altre coet volador creuant l'espai, i repetides tronades fent
retentir la vall, donavan al casal un aspecte de festa, que
recordava aquells llunyans temps en què la família feia saber
_urbi et orbi_ que la mestressa havia infantat un hereu. No
n'hi havia per menos: don Eudald havia guanyat el plet.

Aquell mati havia retornat el senyor, després de prop d'un mes
d'ausència. La cartera que se n'havia dut, botaruda i pesant
com un plom, tornava... com una bufeta esventada; mes ¿què
importava, això, si tancava el preciós i tan glatit document,
el _patracol,_ tot ple de segells, timbres i firmes
esgarrapades, que, amb llenguatge xurrigueresc i macarrònic,
venia a dir que don Eudald tenia raó i que es guardés tothom de
tocar sos drets, que si un dia pogueren ésser entelats i
discutits, quan encara la justícia no havia parlat, ara, amb
aquella xanfaina de lletres grosses i amb aquelles empastifades
de tinta i sorra, venien a quedar més lluents que el mateix
sol.

Don Eudald estava encantat, perquè (¡oh poder de la justícia
humana i admirable providència tutelar de la gent encarregada
de sa administració!) ell demanava que se li reconegués el dret
de gallorsa sobre l'empriu de Serra Calma, i la sentència li
reconeixia el senyoriu del mateix. És a dir, reclamava les
herbes sobrants després d'opeixats els ramats veïnals i la
justícia el feia senyor de tot. ¿Què més volia?

Però, sobretot, l'honor; aquest sí que quedava ara sense
màcula, després de tan brillant triomf. L'honor, que era per lo
únic que ell havia treballat. Perquè està clar que ell no volia
pas més de lo que havia demanat; lo demés li era sobrer. Doncs
de primer pendria solenme possessió de tot perquè tothom el
reconegués; després, si es portaven bé, retornaria el dret de
pastura al poble, per lo menys provisionalment, no reservant-se
més que el dret de gallorsa, que era el que disputava, i així
veuria tothom que no era pas cap tirà.

¡Ves si no n'hi havia per a estar content i tirar la casa per
la finestra! Mes el cas és que, llevat dels xicots de les
masoveries, que s'ho prenien amb gran gatzara, i dels mossos i
criades que, per obediència i per curiositat, l'ajudaren en la
tasca de celebrar la gran gallarda, ningú més s'associava a la
seva satisfacció. Donya Dolors, per no renovar aquelles escenes
que tant la torturaven, se guardà de manifestar son greu
disgust, no sols pel resultat de la sentència, que li obria el
cor a tota mena de temences, sinó més encara per aquell
_tràgala_ amb què el desventurat l'acompanyava.

-Ja et passarà, la múrria- li deia encara ell, afectant el
millor humor del món i pretenent interessar-la en ses estúpides
manifestacions. -Mira, veus? el pobre Peret del Pairé s'hi
associa espontàniament, a les alegries de l'amo. Mira, mira
quines lluminàries fa! Oi! i a cal Blaset també, ja veus que no
ho és pas tothom, de sorrut com vosaltres.

Efectivament, en la foscor de la nit s'obiraven dues fogaines
en l'indret de les masoveries indicades: fogueres que anaven
creixent, creixent. A poca estona n'aparegué una altra, i una
altra, i totes creixien tant i tant, que don Eudald començà a
esglaiar-se, callant-se com un mort, amb la vista fita en
aquells misteriosos punts. El cor començà a bategar-li amb
força i acabà per donar-li un salt. De la tenebrosa buidor de
l'espai n'eixien veus confoses; a poc sonaren alguns trets, i
les veus, fent-se més clares, s'entengué bé que cridaven amb
accents esgarrifosos, plens de desesperació: -Socors!
Necessitat! Foc! Foc!

-Foc! Foc al Pairé, a cal Blaset, al molí! Santa del cel, que
tot crema!- repetien les veus més properes dels veïns que,
plens de terror, corrien d'ací d'allà, sense saber lo que es
feien, o, millor dit, que més que pensar en socórrer les
necessitats agenes, sols se preocupaven de les que a ells
poguessin venir-los-hi, ja que ni per un moment dubtà ningú de
què es tractava d'una terrible venjança dels terralloners
despitats.

Donya Dolors, que des del primer moment s'havia abocat al
catxapit, cercant frisosa l'enigma d'aquelles insòlites
foguerades, en quant hagué consciència de lo que significaven,
se regirà amb el seu marit, que restava clavat com una estàtua,
i atraien-lo amb força pel braç, li cridà a cau d'orella amb
veu sibil·lítica:

-Vina'm aquí, desventurat! ¡Mira les espontànies lluminàries
dels teus masovers! Són les seves pobreses que cremen, en honra
i glòria de l'amo victoriós. ¿Ho veus bé, ara, amb qui te les
has d'heure, home obcecat?



IV

(Aquest quadre, i els quatre subsegüents formaven el fragment
que meresqué el premi Copa d'or en els jocs florals de
Barcelona, l'any 1899)

La boira, d'espessa que era, talment se tallava: una llum tènue
i difusa permetia amb prou feines veure on se posava el peu; a
vuit passos els objectes eren sols siluetes esblaimades que es
retallaven sobre un fons perdut: més enllà, res. Això era part
del munt del grau de la Guixosa, allà on comencen els rocalls a
perdre's per sota la gleva grassa dels primers relleixos de
Serra Calma.

Un escamot de persones estona ha trescava grau amunt. Era
comanat pel senyor de Serra-Bruna, qui, fardat amb una bufanda
de dins la qual ne treia els ulls sota una gorra de pell, i
muntant una bona mula sense brida, que tirava un mosso pel
ronsal, anava a pendre possessió de sos drets a l'empriu, tan
gloriosament guanyats un mes enrera, per sentència ferma del
tribunal _Contencioso Administrativo._

L'acompanyaven en Jaume Pòbul, Jutge de Pau, portador del
document possessori, qui devia representar la força del dret en
aquella jornada. Els demés eren quatre individus i un cabo de
la Guàrdia Rural, cos de flamant creació, espècie de
llaminadura amb què el darrer govern d'Isabel volgué engalipar
els pagesos quan sentia que el terreno començava ja a mancar-li
sota els peus... Aquests representarien el dret de la força; i
uns i altres eren els encarregats de traure-li del foc, al bo
de don Eudald, les castanyes que els terralloners del poble,
aixecats en creuada, en tal dia com avui, Sant Antoni de juny,
de temps immemorial senyalat per a pujar les ramades a la
muntanya volien disputar-li, enc que fos a queixalades, com
deia son capitost el Cerdà, l'altra bona peça que oficiava de
redemptor dels infeliços, als quals feia bestretes al mòdic
interès mensual d'un ralet per duro.

Ben considerat, ja hi posava el coll, també, don Eudald. ¡Mireu
que passejar sos anys i xacres per aquelles altures a tals
hores de la matinada, amb aquella blanor de broma que li rosava
l'abric, amb aquella fosquedat que quasi no bastava a mitigar
la lluna al ple, i respirant les emanacions salabroses de la
boirada, que era d'aquelles que, com diem a muntanya, els
gossos no s'obiren la cua!... I tot per arribar primer a la
jaça de Cortils, guanyant per mà els del poble.

Quan collaven a la Guixosa, ja la lluna havia cedit la
preeminència als primers resplendors del llustre matinal: una
darrera i curta pitrada els posà a flor de la broma caiguda,
sobre la qual tragueren els caps com els nedadors a flor
d'aigua, dominant sa superfície que s'estenia al lluny llisa i
mate, com la d'una mar morta, sense vibracions ni reflux de cap
mena, sota un cel d'un blau intens en què encara brillava algun
que altre estel tot batent-se en retirada. Les serres més
alteroses apareixien com illots i motes desagafats del massiu
de Serra Calma i ses derivacions. De les profunditats d'aquella
massa gasosa, en sortien remors mig apagades, com per
l'opacitat d'un medi ambient sense vida. Les aigües de les
torrenteres, al rodolar per sos llits de pedra, formaven un
confós brogit com de llunyana ressaga, dominada per esclats de
veus humanes, corrandes de flabiols i repics d'esquelles i
campanes, afònics ressons de festa que semblaven eixir de sota
terra, com els de la llegenda de Lloret Selvatge, que anyalment
remembren als esfereïts pagesos la sacrílega orgia d'aquelles
sarauistes que no es deturaven ni per respecte al Sant
Sagrament. Bels d'ovella i bramuls de vaca repetits i
esficiosos, recordaven els estranys _bruels_ que encara avui
ressonen sota les llotoses aigües de les llacunes de Pals.

A part d'Orient una llista de broma estràtica, més massissa i
negrosa que la boira que per allí es perdia en els límits de
l'horitzó, a poc a poc anava prenent tons d'un moradenc verdós
com la mena de coure al caldejar-se al gresol. A poc començà a
clivellar-se i de les escletxes semblava anés a traspuar-ne
foc, tant n'eren de vermelles. Els cantells s'enrogiren més
encara, fins al blanc, i, a la fi, per ses crestes començà a
espurnejar una llum blavenca, irresistible. I l'estratus,
esmicolat, se desféu en enceses boirines que, unes aprés les
altres, morien aniquilades pels resplendors de l'astre rei que
triomfava, inundant-ho tot amb sos raigs de foc.

El sol és la vida de la naturalesa. Per sa virtut, la boira
dormida es despertava, començant per inflar-se com el llevat al
forn; després s'esquinçava a grans floques que, empeses per
l'aura matutina, se rebolcaven, caragolant-se per les comes,
gambant pels barrancs i les cingleres i produint, al tapar i
destapar com immenses cortines, efectes d'una fantasmagoria
fora de tota ponderació. A lo bo, allà on semblava haver-hi
sols per límit l'infinit, començaven a insinuar-s'hi vagament
siluetes d'arbres i penyals, que anaven prenent cos, acabant
per tornar-se feréstecs espadats solcats de capritxoses
cascades; i, a lo millor, els massissos, tossals i rases
desapareixien, esfumats, engolits per remolins de boira que
naixia reinflada dels avençs, com pels escotillons d'un
escenari colossal.

I el sol anava enviant sos raigs de foc, sempre amb més força,
i la broma retuda, desfeta, se dissolia com sucre en l'aigua,
se tomava tènue i lleugera, fins a transparentar la blavor del
cel, i acabava per liquidar-se en cristallines gotes, que
perlejaven arreu pels matolls de boixerica i herba-tora.
Allavors la vegetació a son tom se deixondia, esplatjant-se en
delitosos perfums com de verge matinera. En aquell moment la
campana de l'ermita de Sant Antoni del Biern senyalava el
Llevar Déu.



V

El cor de mossèn Joan estava amarat de fel. Dins de l'ermita
que el gloriós Sant Antoni té dedicada sobre la riera del
Biern, disposava's a celebrar la missa de l'alba, que, segons
costum immemorial, devien oir els pastors i veïns del comú de
Vall de Pedres, abans de tirar les ramades a l'empriu, en la
diada d'aquest Sant Patró.

Per més que l'animació era gran, part del fora de la capella, i
que el jovent puntejava corrandes al so dels flabiols i jugava
a la virolla, on s'hi rifaven coques ensucrades, i que els bels
de les ovelles i els bramuls de les vaques eren chorejats per
les esquellotades de manyacs i guies, i pels alegres repics de
la campana de l'ermita; i, per més que tot somreia amb aquell
esplet de vida muntanyenca que tant plaïa a l'esperit senzill
del bon Rector, son cor estava amarat de fel. Aquells cents i
milers de bèsties que rodejaven l'ermita, no obeïen pas, com
antany, a un sol _majoral,_  ni eren guiades per uns mateixos
rabadans ni ramaders. Ben al contrari, perquè el contrapunt del
senyor de Serra-Bruna amb el poble, capitanejat pel Cerdà,
havia dividit les voluntats, sembrant rancúnies i mals
averanys.

Uns, de bona o mala gana, restaven a l'ombra ensopidora del
poder, vell i rutinari, representat per don Eudald; però els
demés, menestrals i terralloners en sa gran majoria, buscaven
la perduda, enlluernats pels esclats de valentia, o millor dit,
de poca vergonya, del poll ressuscitat que els engalipava amb
parlaments de redempció i llibertat, parlaments dels quals
aquells infeliços sols n'entenien les paraules que feien bon
so. Alguns, els prudents, se reservaven, quedant-se a casa,
disposats a fregar-se les mans de goig, fos qui fos el que anés
de morros per terra. D'una part i altra s'havien concertat
llurs ramades i reclutat les gallorses a qualsevol preu, i, més
o menys endemoniats, anaven uns i altres a l'empriu tot
dient-se: -Veurem qui podrà més: si el xavo o la pesseta.

Els del Cerdà, més matiners, ocuparen tot l'herbei en front de
la capella; els del _senyor,_ arribats més tard, tractaren de
trobar-hi plaça, mes foren rebuts amb els garrots alts i les
fones armades, estant de poc com ja no esclatà la lluita abans
de la missa. Més prudents aquests, decantaren per la dreta
avall, passaren el Biern i s'arremolinaren a la solana,
resignant-se a oir la missa des de lluny, igual que el ca (per
mala comparança) espera el rosegó de pa a respectuosa distància
de la taula d'on l'han rebutjat. Mentrestant, aquells, amb
pasades dels flabiols i repics de les esquelles, galejaven
alegrement lo que en deien son primer triomf.

I el bondadós mossèn Joan, gastat son prestigi després de
desficiar-se inútilment per conciliar els interessos de tots,
demanant seny als esbojarrats i amainant les passions de sos
aimats feligresos pels quals no havia planyut mai salut i
estalvis, mirava esglaiat a sos peus la mina a punt de
rebentar, impotent per a apagar-la, retut per la tossuderia,
aparentment bondadosa i campetxana, de don Eudald, la pilleria,
tapada amb fums de redemptor, del Cerdà, la ignorància dels
terralloners i la indolència, estúpidament interessada, dels
que podien i devien imposar-se a tots.

Compteu, doncs, si en tindria, de fel al cor! I, en tant
celebrava els divinals misteris oferint-se per la salut de sos
amats feligresos, no podia sostreu-re's de fer història
retrospectiva, suggerint-li ben amargantes reflexions.

Tants anys de ministeri parroquial, d'anar sense calces, com
deien els veïns, per a socórrer agenes misèries, d'exercir de
pare-pedaç del poble, rosegant tots el mals ossos que la
misèria deixava al descobert, respirant tots els mals olors
acumulats en vivendes infectes i en consciències més infectes
encara, sovint no tant per la pròpia dolenteria com per la
incúria i l'abandono de la societat, l'havien cobert de mèrits
i de benediccions, és cert; mes ¿per què no li havien donat
autoritat per a imposar-se, sisquera com a àrbitre, en el gran
conflicte esdevingut entre sos feligresos?

Certament que circumstàncies de força major han malmenat la
terra, tirant a destruir tot lo que era ingènit i tradicional,
no respectant institucions ni organismes, ni tan sols la
llengua, que és l'ànima del poble; però, així i tot o
precisament per això, lo excepcional i dolorós de les
circumstàncies portava el bon rector a fer examen de
consciència, com per a depurar quina responsabilitat podia
cabre-li en aquella desfeta o quins medis havia posat en
pràctica per a servar aquell recó de terra de la ponentada
demoledora; i allà, al fons de sa consciència, pura com la d'un
noi, entre tranquilisadors records de sacrificis, privacions i
bons desitjos, no hi mancava quelcom que el punyia com un crim,
que l'avergonyia com una profanació: petites causes, com deia
en Ramon, generadores de tan grans efectes. Ell socorria els
necessitats, no planyent la sotana entre les immundícies en què
vivien molts de sos feligresos, ni els sentits a les bravades
de tota mena que per les finestres del confessionari li
entraven, ni defugia les mil molèsties i penalitats que
l'exercici de son ministeri li imposava: al contrari, les
buscava i desitjava, amb l'ascètica fruïció de l'ànima abrusada
d'amor de Déu. Mes, així, encara sa consciència, alarmada pel
desengany, excitada per la contrició, trobava peu per a
fer-n'hi càrrecs. En la mortificació i domini de les burgeses
rebeldies de sa naturalesa ¿no hauria pas buscat més la pròpia
perfecció que la salut agena? ¿No s'hauria pas preocupat amb
preferència d'assegurar son jornal espiritual, que d'aprimar la
feina en la vinya del Senyor? Perquè l'obra més penosa de la
caritat podrà ésser la més meritòria, però no sempre és la més
fructuosa. I sinó, doncs, ¿per què defugia la intimitat de
llurs feligresos, quan aquests, feliços i contents, se creien
no necessitar de sa almoina espiritual o corporal? ¿Quin excés
de delicadesa l'havia retret d'immiscuir-se en les qüestions
comunals, en els llogarrets més que a ciutat fortament lligades
amb les intimitats de la vida? Tothom el beneïa, és cert;
tothom ponderava ses inacabables bondats; de les quals, vingut
el cas, tothom usava i abusava; mes, és així, com darrera
enllà, i sense que se n'hagués adonat sinó quan ja no tenia
remei, s'havia congriat aquella tempestat d'odis i rancúnies,
que dintre poques hores esclataria com un rem de pedregada.

-No hi ha efecte sense causa- se deia ell, recordant
l'escolasticisme de sa joventut. I, suant d'angoixa per virtut
d'una labor penosa d'investigació, venien-li més que mai a la
memòria aquells esclats del seu nebot, quan amb sa demoledora
eloqüència atacava tot lo existent, clamant sang nova per a
regenerar la societat, podrida per les concupiscències dels
uns, per la indiferència dels altres i per les complicitats,
més o menys conscients, de tots, sense fer excepció de son
propi oncle i demés companys de ministeri.

Ah! que sí que en tenia, de raó, en Ramon. Ell assegurava que,
essent l'esperit de nostra raça fill d'un element humà, pràctic
i actiu, fecundisat per l'element diví de la democràcia
cristiana, res deurien tenir més en compte sos directors
espirituals que servar pur i sens màcula aquest esperit,
substància de la pàtria, i... desgraciadament no ens hem pas
ajustat sempre en aquesta màxima tan cristianament filosòfica.
No n'hi ha pas prou de què el Rector sigui el llagrimatori de
la parròquia, ni de què el feligrès corri a la rectoria quan,
desaparegut el darrer pa de la post, sent que la misèria li
truca a la porta, ni tampoc de què aquell, amb seràfica
abnegació, li doni fins la pròpia camisa; sinó que deu
representar quelcom de patriarcalment jeràrquic, de superior,
fins en l'ordre humà i social: quelcom d'essencial i
complementari dintre la constitució íntima del poble. Aquest no
deu creure que el Rector és savi sols perquè parla llatí, és a
dir, perquè no l'entén, sinó que deu ésser per reconèixer que
efectivament sap més que ell, fins d'aquelles coses que fan
relació amb la vida del cos i en les que tan faltat està d'una
influència protectora. Ell és avui son almoiner, en hora bona;
però més que això deuria ser son metge de primera intenció, son
advocat, son mestre, son consultor: en una paraula,
l'encarnació d'aquell sentiment pràctic d'agremiació i
germanor, aquell esperit estalviant, previsor i progressiu que
feia en altre temps l'almoina innecessària. Altrament, la tasca
del rector s'assembla a la d'aquell veí que bleixa de fatiga,
eixugant penosament l'aigua que cada temporal li envia per la
mateixa gotera.

Ja tornaran, és veritat! N'estava segur. Ell, i ningú més que
ell, seria el cridat a sorgir els estropicis de la desfeta! Els
esgalabrats de la batalla correrien a estirar-li la sotana,
perquè si no li havien reconegut el títol d'_advocat nostra_,
el de _refugium pecatorum_ no li disputaria pas ningú; mes això
li portava petit consol.

No era pas això sol que l'aturmentava, perquè en aquells
moments de penediment, se li representaven, com a pecats, munió
d'actes de bona fe i d'una innocència pariona de la ignorància,
però que la veu acusadora de son nebot, retrunyint-li dins de
la innocència, li senyalava com a conduents al divorci, que ara
tant l'apesarava. Recordava's, per exemple, de l'emblanquinada
de l'església, feta a pretext de què era fúnebre i rònega,
(obra que tant irrità a aquell i que en ell mateix li deixà el
cor oprimit quan sentí els comentaris dels vells del poble que
deien que si l'església havien mudat d'amo i senyor); aquell
balafi de joies velles i ornaments sagrats, penyores de totes
les antigues pairals de la rodalia, adinerades per a proveir-se
de quatre trastos de quincalla, cortinatges de domàs de cotó i
flors de roba pintada, amb els quals tapava les majestuoses
línies del romànic temple en aquelles festes en què, amb tot
zel, pretenia enlluernar el poble amb fastuositats de fira,
fent ressonar aquella nau amb sermons de ripiosa inflada
eloqüència castellana, plens de llocs comuns i frases
emmanllevades que, (ara ho veia bé) no feien vessar ni una
llàgrima, ni li portaven cap penitent al confessionari;
aquelles substitucions de les antigues germandats, gremis i
confraries per noves associacions, estatuïdes en llengua
forastera i calcades en reglaments vinguts de qui sap a on, i
que, passat el primer moment, queien en desús, perquè no
encarnaven en l'ànima del feligrès; aquells goigs i corrandes,
de melangia tan suau, que ja les criatures aprenien dels llavis
de llurs mares, preterits per cançons i _villancicos_ de música
i lletra noves (castellanes, se suposa), sense sentiment ni
gust, que el poble estrafeia ridículament perquè ni les
comprenia ni les sentia... Tot això i moltes altres cosetes per
l'estil, realisades de bona fe i fins a l'objecte de seduir el
poble per la novetat o, millor dit, per la moda, se li
agombolaven al cervell, amb tot el pes d'una acusació,
aclaparant sa ànima bondadosa i senzilla.

La mateixa associació d'idees portava-li a la memòria exemples
parcials que li evidenciaven el millor partit que podia
haver-ne tret empleant una tàctica diferent. Recordava el vell
Rector de Prunés, mort molts anys enrera, (_el filosop de la
muntanya_, que li deien, bromejant, els seus companys de
ministeri) que mai permeté cap influència forastera en sa
parròquia, que increpava personalment a sos feligresos des de
la trona, avergonyint-los per sos vicis i fent-los perdonar-se
mútuament els agravis en públic al mig de la plaça; que
disputava amb ells, sota el porxo de l'església, d'economia
rural i altres matèries de l'art de la terra; que anava a les
treballades a donar-los pràctiques lliçons sobre adobs i sobre
el maneig de les eines, i que fins se constituïa en llur
capitost per a defensar la gleva per la força, quan convenia,
amb lo qual logrà mantenir el poble moral i materialment com
una bassa d'oli, lliurant-lo de moltes de les calamitats que
afligiren el pais durant aquells temps difícils i revoltosos.
Recordava, també, la cèlebre missió que a Vall-llosell predicà
el Pare Claret. Aquell _apòstol del poble_, com li deien,
parlant clar i català, es dirigia dret al cor dels oients,
cavant-hi amb llurs pròpies eines fins a fer-ne saltar
llàgrimes de tendresa o clams de dolor. A l'influx de sa
paraula, persuasiva unes vegades, contundent i amenaçadora
altres, a voltes ardenta com foc, però sempre ingènua i
senzilla com la d'un noi, els més durs de cor se doblegaven
fins a caure de front a terra. Sovint els sanglots de
l'auditori ofegaven la veu de l'orador i després tots els
sacerdots de la comarca no bastaven per a atendre els penitents
que demanaven l'absolució.

¡I quina explicació podia donar-se al fenomen de seducció
popular, de què li havia donat tan repetides proves aquell
esbojarrat _missionista de levita_, que ell li deia al seu
nebot! Molt senzilla: quan se dirigia al cor, removia els
sentiments propis i essencials de l'individu; i quan se dirigia
al cap, fent-lo raciocinar amb son propi cervell, revetllava
les característiques de la raça. Així, a sos accents
guspirejaven els ulls, no amb lluïssor de rampinya, com amb les
paraules del Cerdà, sinó alçant-se noblement els cors que
semblaven tancats a tota esperança. Fins ses cançons de
l'antigor, ressonant com un eco d'enyorança, feien venir les
llàgrimes als ulls dels pobres pagesos.

Per un efecte de clarividència, pròpia dels desenganys, veia
ara mossèn Joan lo errat de son procediment, acusant-se, en un
excés de compunció, d'haver contribuït a una obra demoledora.
Nostre poble, se deia, ja prou perseguit i encorralat per
influències externes que li anaven llevant, l'una després de
l'altra, ses virtuts expansives, renuncià de primer a sa vida
exterior, concentrant-se dins la intimitat de sos organismes,
com un cargol dins sa closca. Però un dia els seus mateixos li
hem dit: -Aquests organismes no serveixen per als fins de la
vida moderna, com ta llengua no serveix ja ni per a alabar a
Déu.- I, allavors, sentint faltar-li allò que era la meitat de
la seva vida, creient potser que realment s'havia mudat _Nostre
Senyor_, s'ha encongit encara més, adquirint una falsa idea de
pròpia petitesa, perdent les darreres energies i aquell esperit
pràctic que tan gran l'havia fet en altre temps. Així, abatut i
sòpit, ha quedat lligat a la rerassaga de qualsevol Serra-Bruna
més ensopit, però més culpable que ell, i a la mercè del primer
Cerdà que vingui a burxar-li les orelles.

I aqui tornava el bon Rector a trobar-se sobre la realitat del
conflicte a punt d'esclatar, sense que ses reflexions doloroses
fessin més que distraure'l de les oracions de la missa,
allargant la cerimònia fins al punt de què ja els oients
començaven a donar senyals poc respectuoses d'impaciència; i,
al considerar-se impotent per a un remei, el cor se li oprimia
i els ulls se li negaven en plor.

A l'ofertori volgué donar-se com a víctima expiatòria, no sols
pels propis pecats, dels quals de totes veres s'acusava, sinó
també pels que anaven a cometre sos fills espirituals; pero
encara, en aquest cas, sa consciència, fortament contorbada,
vingué a ferir-lo amb nova sequetat. Perquè en el fons de la
seva ànima sentí congriar-s'hi un altre sentiment que pugnava
amb la magnitut del sacrifici de la vida; perquè sentí desig de
viure, és més, sentí recança de joventut i de fortalesa per a
aplicar-les a l'obra de regeneració proclama per son nebot,
estremint-se son cos de greu amargor al sentir com un
pressentiment de què aquella regeneració de la sang de nostre
poble ell no l'assoliria pas. Allavors, amb un suprem esforç de
resignació, s'enfonsà en depreciació ardenta, sense paraules,
reconcentrant tot son esperit en Déu, primer, en son nebot
després, i, per fi, en sos amats feligresos. I dues llàgrimes,
quinta essència dels purissims sentiments que embargaven,
lliscant-li per la cara, vingueren a caure dins del calze que
tenia a flor de llavi.

Com si aquella mística conjunció de les llàgrimes del creient
amb la sang puríssima del Fill de Déu segellés un prometatge de
redempció, sentí, allavors, que el sacrifici de la vida es
tornava lleu i petit, i que un bàlsam de consolació li anava
endolcint, endolcint l'amargantor de fel de què estava negat
son cor.



VI

Els del _senyor_ no dormien pas a la palla. Si mansament
torceren de camí al veure's rebuts en so de guerra pels del
poble, i s'aconsolaren d'oir la missa des de part d'allà del
rieral, és de sospitar que ho feren amb son compte i raó. Lo
cert és que, com qui no hi toca, i posant palla a les
esquelles, deixaren escórrer's les vacades que no pararen de
pasturar a la voleia fins a ensenyorir-se de nou del camí
ramader que, passant per l'ermita, condueix a l'empriu del
creny de la Portella, únic pas accessible per la banda de
migdia. La vacada representava la massa resistenta,
l'artilleria grossa, com si diguéssim, d'aquell exèrcit
d'irracionals; per lo tant ella assegurava el pas a la
infanteria, o sia al bestiar de llana i la impedimenta. La
partida era guanyada: l'enemic quedava a retaguarda.

A mitja missa començaren a atalaiar-se'n els del Cerdà, de la
jugada, i allavors s'anà formant aquell rum-rum d'impaciència
mal dissimulada que, com irreverent protesta, arribà al peu
mateix de l'altar, a on el ministre bevia per ells els set
calzes d'amargura.

-¡Per això no ens calia pas sortir a mitja nit de casa! -deien
els tarralloners, embotits contra el Cerdà, que, tot
picant-se-les d'eixerit, s'havia deixat burlar tan senzillament
pels de la banda del _senyor_.

-¡Ja ho deia, jo, que la copséssim nosaltres des de la solana,
la missa! ¿Que et creus que no hi arriba, tan llarga com és?...

-Prou que sí- deia l'altre: -a la Portella i tot. Ja el dic jo
que ens ha ben polit, en Panxampla.

-Que et creus què és cosa d'ell? N'és pas tan llarg. D'en Basi
pu, que és més murri que bonic.

-¡I ara, Cerdà del dimoni, podeu fè'ls-hi un nus a la cua!

Acabada la missa, el Cerdà petava de dents, al contemplar com
brillaven a la llum del sol ixent els lloms de les bèsties del
_senyor_, que, formant atapeïdes masses, pujaven solana amunt,
contant els pastors i tirant xanxes al·lusives al cas, amb veus
de xiscles que se sentien d'una hora lluny.

Tothom cridava i ningú s'entenia. Hi havia qui proposava
marxà'ls-hi sobre els talons i pujar a l'empriu, mal que fos a
tomballons per sobre d'ells. Com si hagués estat gaire difícil,
a aquests, reforçada la reraguarda, tenir-los a ratlla, i, un
cop a la Portella barra'ls-hi el pas enc que fos a cops de
pedra. Altres, més capboigs encara, volien senzillament recular
cap al pla i entrar amb els ramats a sac en els conreus de don
Eudald, allavors a punt d'espletar. I tot eren ordres i
contraordres que feien anar el bestiar d'ací d'allà, amunt i
avall, formant remolins i pedrejant-se més de dues bèsties. Per
fi, en mig d'aldarull de crits, renecs, bruels de vaques i
lladrucs de gossos, anà prenent cos la solució més pràctica,
l'única possible, que consistia en seguir baral del Biern
amunt, bosc a través, i guanyar l'espadat pel grau de la
Guixosa. El trajecte era llarg, mes a força de gent, i amb els
bons cans que duien, apretarien de valent, i, ja que no
arribarien primer a la jaça de Cortils, per lo menys ningú els
aturaria pas d'entrar a l'empriu per part de tramuntana, i un
cop dins... «allà ,ens veurem les cares».

-Apa, doncs! Biern amunt i fora!

I, xisclant, udolant, queixalaven les cames de les bèsties
díscoles o tardanes, ramassaren la vacada, arriant-la per
davant, deixant enrera les ovelles, que no podien segui'ls-hi
el pas.

Quan mossèn Joan sortí a fora amb l'escolà proveït del perolet
i l'hisop, per a tirar les benediccions, ja no veié arreu més
que esquenes que fugien. El planell havia quedat desert de
calces. Sols hi restaven quatre velles esfereïdes,
encomanant-se al gloriós Sant Antoni i a tots els Sants del
cel, i les mosses desolades de trobar-se sense balladors i
sense músics. Per falla de pastors no pogueren encantar-se les
ofrenes ni rifar-se a la virolla les coques ensucrades.

Per altres coques estaven els mansos valldepedrencs, servint
ells mateixos de virolla als dos escanyapobres de la comarca.



VII

Ja som a casa, companys!- cridava el Cerdà tan bon punt,
arribats a les primeres vedrunes de l'empriu, veieren les
ramades del _senyor_  amurriades allà lluny, a l'ombra de les
carenes de la jaça. -Tot això és nostre. Aquesta terra l'han
posseïda els nostres avis des de fa cent anys i no hi ha cap
llei ni sentència que pugui llevâns-ho. Els drets que reclama
aquell fart de sopes no han existit mai, i la sentència que
porta és falsa; ho és ben pel cert: l'ha comprada amb els
propis diners que ens arrenca de la pell.

Se féu alto per a bufar i esperar les que, pretextant cansanci
o altres necessitats, s'havien endarrerit o fet fonedissos
alguns d'ells.

A mida que s'acostava el perill i l'animació de la conversa
feia rebullir la sang d'aquella colla de caps calents s'anaven
dibuixant ses intencions. Quasi tots portaven armes de foc o de
tall, í molts no parlaven sinó de fer mal. Sols alguns, més
pacífics, senyalaren temperaments de prudència, que prompte
foren esvaïts pels fogosos parlaments del Cerdà, qui exposà son
plan, que al moment fou aprovat.

Se formaria una pinya ben compacta amb totes les bèsties
grosses, avançant dret a la jaça; essent a convenient distància
se llançarien com una allau i a tall de boig contra les ramades
enemigues, empenyent-les fins al terme.

Veritat és que la vacada del _senyor_ era més nombrosa,
component-se de més de sis cents caps, i la llur no arribava bé
a cinc cents; mes, en canvi, disposaven de doble número de gent
i més decidida, i de millors cans per a mantenir-la ben collada
(com també en ella hi eren els toros en major cohesió i
resistència) i de lo que ell ne deia justícia de la causa, que
en realitat devia traduir-se per l'atreviment de l'agressió,
per a sembrar el terror en les files enemigues, en les quals
comptava fer-hi disbarats. Així començaren a marxar a bon pas.

A l'ésser a les envistes de la jaça de Cortils, veieren com
s'atansaven tres homes que aviat reconegueren per en Pòbul, el
Jutge de Pau, acompanyat de dos Guàrdies rurals. Portava un
paper a la mà, que mostrava des de lluny alçant els braços,
veient que els terralloners, sense fer-li cas, arriaven més la
vacada, apretant-la dins d'un arc de cèrcol obert per davant.

La paperada que el Jutge s'escarrassava en fer voleiar, no era
altra cosa que l'auto d'investidura _a favor de don Eudaldo de
Serra-Bruna, del señorío y derecho de pastos del término
conocido por Sierra Calma, en virtud de sentencia firme del
Tribunal Contencioso Administrativo etc._; mes els
terralloners, que ja això ho tenien descomptat i no estaven pas
per cerimònies, l'atabalaven a crits i renecs, tot alçant els
garrots i armant els mandrons. La compacta massa de bèsties i
persones sortí corrents pla enllà per entremig dels sègols de
les rompudes.

-Tassa, Jaumet, tassa! Endreça els patracols i fes-te enllà,
que pendràs mal!- li cridaven alguns, quan ja la ramada exitada
per l'aldarull de crits, clacs de fuets i mandrons i lladrucs
dels gossos aquissats, començva a pendre direcció precisament
filant dret a l'autoritat i els seus estaferms.

Aquests, comprenent la inutilitat de la resistència, se
retiraren a un costat a tot córrer, procurant posar-se fora de
la trajectòria del bestiar; mes el pobre jutge, trastornat, no
sapigué fer sinó fugir en la pròpia direcció dels que
l'envestien, i, com les bèsties corrien més que ell, prompte
fou assolit, bolcat i trepitjat, no morint-hi per un patent
miracle de Sant Antoni del Biern, a qui s'escomanà, segons
consta en un _exvoto_ que encara es veu avui en la pròpia
ermita.

«Quan la pedra surt de la mà ningú sap on va», i la pedra havia
ja sigut llançada, i corria brunzenta per la Calma: ja havia
fet el primer esboranc, ja s'havia comès el primer pecat dels
que per endavant plorava, poques hores feia, mossèn Joan, i
sols Déu era sabedor d'on s'aturaria. Dret com una bala corria
la vacada, empesa per les _reires_ d'aquells desanimats, per
les fonades que rebotien damunt de sos lloms i pels ahücs dels
cans que la flanquejaven, atents a que ni un gra es desfés
d'aquella terrible pinya, que deixava un llastimós rastre de
son pas per la sucosa gleva.

El pànic que s'apoderà de les hosts de don Eudald, al veure
venir aquella allau desfeta, fou gran. Valga l'energia d'en
Basi, que féu treballar a tothom per a ajuntar el bestiar gros,
adoptant la pròpia tàctica dels contraris. Així se formà una
altra pinya darrera la qual s'empararen pastors i rabadans,
vaquers i guardes, garrots en l'aire, resolts a presentar tota
la resistència possible. Les vassives i el orris fora de tot
emparo i incapaços de resistència, reberen la primera topada:
ovelles i moltons corrien adalerats i belant de paor davant
d'aquell torb bestial. Prompte foren aconseguits, i per
dotzenes començaren a caure potejats per les vaques, que
saltaven enfonsant-se en mig de la blanquinosa massa de carn i
llana, com les cobles batedores damunt les garbes de l'era.

Un moment aquella resistència passiva semblà enfangar al
bestiar boví, que ja ruflava de fatiga; mes allavors alguns
vailets, als qui devia plaure molt aquella escena de carnatge i
destrucció, començaren a brunzir amb la boca, imitant la
terrible mosca bovera. Allò fou el _delirium tremens_.

Ja prou esverada aquella massa, se llançà, cega de terror, a la
desbocada, alts els caps i les cues planes, fent retrunyir la
gleva amb ses potades, dret a l'esquadró contrari, del qual,
les bèsties, impedides de recular, esperaren la topada
empernant-se i amb els caps jups. Aquesta fou estrepitosa:
moltes bèsties quedaren ferides del pit, i algunes,
redreçant-se sobre les potes traseres, llançant bruels
d'agonia, i girant els ulls en blanc, apuntaven al cel els
morros babejants, que lluïen als raigs del sol com si fossen
capçats de plata. Amb això la massa no cedia, perquè les
bèsties, tinc que tindré, s'empernaven més, allonsant-se fins a
tocar de ventre a terra, i, com els contraris tampoc desdeien,
els dos terribles esforços encontrats produïren, en les capes
de contacte, un moviment de tangència com el de dues rodes
dentades que es transmeten la força. Se formaren dos remolins
que, capolant-se i amb cruiximent d'ossades, s'empenyien
mútuament pel suau declivi, vers l'avenc de l'espadat.

Allavors fins els més desanimats començaren a esgarrifar-se de
les conseqüències de la seva obra. Se provà de desfer la pinya.
Les primeres capes s'esgranaven fàcilment, i entre elles s'hi
veien bracejar els pastors, verds de terror, com nàufregs entre
les desferres del bastiment que s'enfonsa. Per lo demés, era ja
massa tard: els remolins avançaven sempre vers l'abim i prompte
començaren a estimbar-se les bèsties, per més que lluitaven
desesperadament per a arrapar-se al terreno que els faltava
sota els peus. Llurs bramuls i esbufecs desesperats, la braó
sorda dels cossos que s'estimbaven i de les roques que feien
seguir en sa lluita per la vida, els escatainets de les gralles
i esparvers que a volades fugien de les cingleres, junt amb els
renecs i malediccions dels pagesos, desesperats, molts dels
quals, arrencant-se els cabells, ploraven a clams com dones
enviudades al contemplar aquell bé de Déu que es pedrejava,
feia un chor d'una grandiositat esglaiadora, com de segur no
n'havia ressonat d'altre per aquells comes des de que allavors,
en el gènesis del món, s'enfondrava la crosta de la terra i les
muntanyes deixaven al descobert llurs feréstegues carcanades.

I no era encara prou: no apaivagat aquell vèrtig suïcida que
dominava a les bèsties, foren les persones que començaren a
heure-se-les elles amb elles. Negats els cors de ràbia i
desesperació, començaren a recriminar-se uns als altres,
titllant-se de lladres, de bords de mala dona i de fills de
qualsevol cosa. Brandejaven els garrots i les fones, xiulaven
furients els rocalls, i, si no venien més prompte a grapats,
era perquè ho impedia la barreja de bèsties que corrien d'ací
d'allà esverades, moltes d'elles mostrant sagnoses la pell i
les banyes. Les pedres començaren a fer blanc, relluïren alguns
ganivets i ben aviat també algunes pistoles, que de tan negres
i ronyoses semblaven sortides d'un femer. Sonaren repetidament
alguns trets: un guàrdia fou ferit d'un braç, i el cabo, que ja
era ronc de tan cridar -Alto a la justícia!- manà foc; i,
dominant tots els altres gemecs, se sentí una veu esgarrifosa
que cridava: -Pare, jo só mort!- Era el pobre noi del Payré,
que, botent com una pilota, anà a caure sobre la gleva,
caragolant-se i llançant un doll de sang.

Fou la senyal de campi qui pugui. A la veu de -N'hi ha un de
mort,- tothom fugí a l'esgarriada. Llevat dels guardes i alguns
pastors vells, ben pocs foren els que quedaren allí, plorant
sobre aquell camp de desolació.



VIII

El senyor de Serra-Bruna, com a bon general, havia contemplat
la lluita des de respectable distància, fora de perill. Son
espant, que ja començà amb la bolca de l'autoritat, anà en
_crescendo_ fins que, no podent ja resistir més aquell
espectacle, amb els cabells eneriçats i groc com un
desenterrat, muntà com pogué la mula cridant: -Fugim, fugim!- I
fugí vers el grau de la Portella, xiulant-li sempre les orelles
amb aquella braó esgarrifosa que proclamava la síntesi de sa
gran obra.

La seva ànima, empedreïda per totes les tossuderies de la
ferida vanitat, necessitava una sotragada com aquella per a
obrir els ulls a la realitat. La crema dels masos l'havia
remogut terriblement, encara que sense vence'l; però ara
començava a penedir-se d'haver fet tant camí a despit dels
consells de la seva família, de la qual, per causa de són
maleït punt d'honra, estava mig divorciat. Ja la sortida del
mas, al vespre abans, li havia deixat al cor una amargantor
estranya. Per a estalviar-se les explicacions i recriminacions
de sa muller, tractà d'esmunyir-se d'amagat; però a la porta es
topà amb ses filles, que, contristades i ploroses, li barraven
el pas suplicant-li que no marxés. Sols en son obstinat
emmarranament pogué trobar suficients forces per a desfer-se de
llurs braços i rebutjar sos desesperats precs, ofegant en son
cor l'afecte de família, l'únic que coneixia d'aquest món. La
Montserrat, sobretot, estigué extraordinàriament perfidiosa, i,
al veure's, per fi, asprament rebutjada per son pare, li clavà
una darrera mirada fonda, intensa, indefinible, barreja de
desesperació, d'enuig i de commiseració, que des d'aleshores el
tenia contorbat. Lo singular era que la tal mirada li avivava
el record d'una altra mirada consemblant. Era aquell dia en què
en Ramon, amb sa fina retòrica i punxant ironia, estigué, a
propòsit del plet, dur i agressiu com mai, tirant-li a la cara
veritats com el puny, tal com qui apedrega un gos, fins que,
pronuncià aquelles paraules: -Infeliç de vostè si mai arriba a
guanyà'l!- No s'havien disputat més des de llavors; però
aquella sentència, i més que tot la mirada amb què fou
acompanyada, no s'esborrà més de son magí.

Ara la seva filla li havia renovat al viu el record d'aquella
superioritat estranya, aplanadora, que li produïa el
temperament fogós i descobert del jove enginyer, que li
semblava sortit d'una altra generació. Aquelles dues mirades
semblaven germanes, com filles d'una mateixa situació d'ànim i
d'un mateix temperament. Sols hi notava una diferència en sos
efectes. La del jove l'havia revoltat de sangs, espolsant-li sa
natural apatia i avivant-li aquella tossuderia de criatura
antoixadissa i viciosament afalagada que constituïa el fons del
seu geni; mentre que la de la Montserrat l'avergonyia
dolorosament com un reny.

Però la profecia del jove s'havia complet, perquè des del seu
triomf judicial era cada dia més infeliç: ara, a la pèrdua
d'aquella tranquil·litat vegetativa, goig de la seva vida,
devia afegir-hi la de l'esperança de recobrar-la mai més.

Incapaç sa ànima de grans volades, se donava a desesperar-se
per no haver acceptat les proposicions de transacció que, per
medi de tercera persona, li havia fet el Cerdà. Quedà pel
regateig d'algunes dobletes, ell que per a guanyar el plet
escampà les unces a grapats.

Aquest seu digne contrincant, tampoc en aquesta jornada havia
desmentit la tradició del Patró Aranya. Al veure que la cosa
s'encaminava a encarar-lo amb la Justícia, s'esquitllà també
per l'altre cantó. ¡Quin mestre més hàbil per a fer obrir els
ulls als obcecats és el fracàs dels plans concebuts! És
verdaderament admirable la clarividència que il·lumina els
esperits més entercs, tan bon punt les esperances fallides
deixen al descobert les fatals conseqüències de la pròpia
conducta. Així, aquest il·lustre salvador dels menestrals i
terralloners, s'havia tirat a sobre tota la responsabilitat
d'aquella fatal subversió. El dilema era curt i ras: o fugir o
caure en mans de la Justícia. Una cosa i altra representava, a
part de les naturals conseqüències, deixar esmerçat en mans del
seus protegits un capital de bon rèdit, però incobrable, com no
fos per ell mateix; això a més del dany sofert per la
destrucció de la vacada, a on hi tenia bon nombre de caps a mig
guany, molts dels quals blanquejarien més tard amb llurs
ossades el repeu dels cingles de Serra Calma.

També ell se dolia ara amargament d'haver resistit al regateig
d'unes poques dobletes. -¡Què més volia, bèstia de mi,-
exclamava, -que començar a explotar la veta del _senyor_, ja
que la d'aquells ximples d'esparracats filava com una seda!

Els camins que duien ambdós personatges se creuaven a l'ermita
del Biern, i allà es toparen absort cada un amb ses cabòries.
Magnifica situació per a dirimir personalment, a tall d'Hector
i Aquil·les, el plet que entre mans duien tan famosos cabdills.
El veral del Biern trontollaria al ressò de sa terrible
escomesa, la sang engruixiria la mansa corrent de la riera, i
el vencedor, en la darrera i heroica brega, després
d'arrossegar el cadavre del vençut, donant tres tombs entorn
del santuari, joiria l'apoteosi de la victòria, proclamant sa
indiscutible hegemonia sobre la delitosa comarca de Vall de
Pedres.

Res d'això: no eren pas homes d'aquesta fusta. La posa
aclaparada d'un i altre traïa les respectives disposicions.
Cada un, a l'estudiar sa pròpia situació, medí la del contrari
i seguidament se comprengueren, com se comprenen les ànimes
petites. Ambdós calcularen que una mútua intel·ligència podia
encara millorar les respectives situacions. Don Eudald tenia
bons padrins i podia emparar i salvar la situació compromesa
del Cerdà. En canvi aquest podia tornar-li a la cleda els
mansos moltons del poble i assegurar-li la pacífica possessió
de sos drets a l'empriu. Tot seria qüestió d'alguns grapats de
les grogues, que encara sobraven en les caixes de Serra-Bruna,
per a tapar la boca als més desatinats. Del contrari el Cerdà
era perdut, mes també el _senyor_ era enfonsat per sempre
davant del país que el miraria amb horror i no mancarien altres
_Cerdans_ per a amargar-li la vida.

El Cerdà s'apropava balancejant el cap i don Eudald el mirava
venir procurant imprimir intencionadament a son posat de jutge
sever i irritat, un cert deix de protecció, sense que del fons
de llurs ànimes egoistes se n'alcés cap veu de protesta pel
contuberni que meditaven sobre la terra fumejant encara amb els
dols que havien sembrat.

Mes no contaven amb un tercer personatge, el mosso del senyor
(representant de l'esperit senzill del poble), que, incapaç de
compendre la baixesa agena, jutja solament a impuls de sos
sentiments generosos, per més que sovint malmenats per la
ignorància i la malícia. Per ell, aquells dos homes
sintetisaven dos pols oposats, com si diguéssim els esperits
del bé i del mal, entre els quals no hi cap componenda de cap
mena. Cregut, doncs, de què anaven a abraonar-se, s'interposà
noblement entre els dos, amb el garrot alt, disposat a jugar-se
la vida per son amo. Com si aquella ingènua manifestació del
sirvent revetllés en ells una engruna de dignitat, el Cerdà
trencà de camí, i un i altre seguiren sa via sens tornar-se a
mirar.

Així també l'infeliç poble de Vall de Pedres devia seguir
encara son calvari.



IX

Passaren les assolellades del mes de juliol; les xeixes, filats
els canons i brotades les espigues, perderen sa verdor tendra,
matitzant-se amb canviants blavosos que el suau oreig
tornassolava; passaren els bufaruts per sobre les florides
blanderies, formant ramats d'onades que es perseguien sense
assolir-se mai; vingueren les colrades de l'agost a madurar el
gra, símbol de l'aliment del home, i miriades de rosses
espigues, després de tenyir amb tons d'or els plans i les
quintanes, mostraren son fruit assaonat i moriren; els
segadors, de tornada del fons de l'Empordà, passaren també amb
ses lluentes eines, deixant arreu els camps pelats i la palla
agombolada a garballons vora els aixadius; baixaren les cobles
batedores a dansar per les eres, cabdellant la palla i fent
saltar el gra de les arestes, gra que després els ventadors
triaven del boll que el vent escampava; i també passaren els
dallaires a repelar per tercera volta l'herba de les tanques; i
les guatlles i les orenetes se'n fugiren emmenant-se'n llurs
cries apeixades quan les abelles, proveïdes de mel i cera, es
tancaven en llurs bucs. Tot, en fi, tot arribà i passà a Vall
de Pedres com de consuetud arribava i passava... ¡Lo que no
passava mai, lo que restava clavat com una maledicció, era
aquell vel de tristesa, aquell ambient de mort que, com un baf
de pesta, embolcallava camps i masies, ofegant cançons i
rialles des de la trista jornada de Sant Antoni de juny!

Els espeuetats de la jornada. curaren als vuit dies; els
cossejats i capolats per les bèsties, als quinze dies deixaven
les untures de melassa i d'oli de lluert, i sortiren al treball
curats uns i altres, ranquejant qualque mica. Als vint dies,
els de pell trencada per les fonades, per les eines de tall o
pels nuosos garrots manejats a tall de cego, començaren a
destapar sos verdencs i nyanyos arreconant draps i benes. Els
foradats pel plom o amb traus al cos, d'aquells que no demanen
cosidora, a la mesada deixaven llurs crosses i endreçaven les
xarpes provant d'empunyar de nou les eines de la terra. Alguns
de més mala pelladura o afectats per lesions internes,
cançonejaven més, perquè, com deien llurs parents, tenien el
llop tancat a dintre; mes a la fi també començaven a treure al
sol llurs cares esgrogueïdes; fins en Jaumet Pòbul, que havia
quedat com una coca, i el pobre noi del Payré, amb el pit
atravessat de part a part, després de lluitar setmanes i
setmanes entre la vida i la mort, també reeixien a la fi, i,
com si es despertesssin d'un somni preguntaven si era ahir que
se les havien a l'empriu. És a dir que, més o menos ràpidament,
tots havien curat o tiraven per bé. Mes lo que no havia curat
ni per bé tirava, era el mal de cor, la quimera que covava
dintre els pits de terralloners i menestrals, tan fonda que, al
girar la cara cap al casal de Serra-Bruna, instintivament
cloïen els punys i petant de dents mastegaven una maledicció.

També allà, com antany, havien florit les clavellines i violers
que fistonejaven els ampits de les mirandes i torratxes. Les
liles del jardí es tenyiren a son temps de la tinta moradenca
de llurs flors, que a poc morien ofegades per l'esclat de verd
de ses fulles gemades i lluentes que ara ja groguejaven; les
satalies i rosses garlandes dels ombràculs, per llarg temps
endiumenjades amb els colors de la celístia, després d'espargir
al vent i rossejar el sòl amb les despulles de llurs gales,
començaven a tòrcer els colls com preparant-se per a la dormida
de l'hivern; les lloques havien tret ses pollades, que ara ja
mostraven les crestes, i fins els canaris de les cries s'havien
multiplicat com anys enrera baix la providència de mossèn
Isidro, qui, com sempre, es planyia de què sols li havien anat
així, tau, tau... Lo que no havia reeixit poc ni molt era el
bon humor dels habitants de la casa, ja de temps prou a mal
borràs. Més que mai semblava allò ara el casal de la mort.



X

Don Eudald estava enllitat. Aquell enfit d'impressions
terribles de la diada de Sant Antoni no l'havia encara pogut
pair. Sa esposa, instal·lada en l'espona del llit com una
germana de la Caritat, anava, amb el cor ple d'angúnies, mes
sense que sos llavis se despleguessin per a fer-li una
recriminació ni per a exhalar una queixa, seguint el procés
moral d'aquell infeliç; procés en el qual s'havia interessat ja
fins sa naturalesa física.

Verdadera encarnació de l'esperit decadent i malmès de nostra
terra, avesat sols als esbrossats camins de la fàcil vida de
ricatxo emperesit, al topar-se amb un geni com el d'en
Montbrió, que representava el revers de la medalla, s'hi
entrebancà, perquè en sa petitesa de sentiments no el sapigué
compendre. En les elucubracions biològiques del jove, s'hi veia
sempre al·ludit, fins quan aquest no feia més que generalitzar;
i, rebelde a tot tractament, no féu sinó empernar-se contra la
realitat de les coses, igual que una mula guitant contra els
rascle. Son caràcter vanitós i tossut no li havia permès tastar
les dolceses dels entusiasmes generosos de son contrincant,
que, si bé és cert se complaïa sovint en exercitar les llagues
velles i fredes, era sempre pel gust de veure-les reaccionar.
Ell sols havia sentit les fiblades del bisturí despitat,
negant-se al consol de la curació. Així, impulsat per mòbils
mesquins, i sense el contrapès de la presència d'esperit i la
fortalesa d'ànima pròpia dels grans caràcters, havia rodolat
miserablement fins al peu de la ruïna de la carn i de
l'esperit.

I la pobra de donya Dolors, quan el mirava debatent-se amb els
desficis de la febre, prorrompent en incoherències que traïen
son estat d'ànim, manava desembarassar l'alcova, perquè ella
sola, lliure de testimonis indiscrets, volia esbrinar,
aprofitant les ingenuïtats de la inconsciència, la situació
d'aquella ànima més malalta que el cos, i al sentir-li
expressar enyorances de l'escalf de la família, que abans li
alegrava la vida, i insinuar remordiments d'haver-la
sacrificada a sos capritxos, allavors, comprenent que aquella
infeliç víctima d'un fals punt d'honor, que li havia empedreït
les entranyes, estava en camí de donar-se per la pell, sentia
eixamplar-se un poc son cor d'esposa desolada, percibint al
lluny, i entre foscors, com un raig d'esperança.

Desgraciadament, quan ell començà a veure's les orelles, ella
hagué de rendir-se aclaparada per la tensió moral i l'excés de
fatiga; i quan, una mica refeta pel descans, tornà a alçar el
cap, era ell qui s'ajeia de nou, postrat per una invencible
passió d'ànim. I així, ara l'un ara l'altre; com els catúfols
d'una sínia, s'anaven alternant en salut i en malaltia, fent
cada dia més complicada la situació de la família.



XI

Entre mossèn Isidro, que, més retret cada dia, i no atrevint-se
a ficar-se en lo que no el demanaven, se dedicava amb més
assiduïtat que mai al compliment de ses obligacions i a pregar
a Déu que retornés a la família la pau perduda; en Basi, que,
encorralat a casa sens atrevir-se a posar els peus al poble,
perquè sobre d'ell, tant o més que sobre son amo, requeia
l'animositat dels terralloners, se manifestava sorrut i
malhumorat, fent-se només que amb don Eudald, en qui procurava
encara revifar l'esperit de resistència; la pobra Loreto, que
no sabia donar-se compte de la situació, i el servei,
completament decaigut i esmorteït; sols una persona, la
Montserrat, se mantenia ferma i fins semblava créixer en mig de
tantes contrarietats. Veritat és que s'havia esvaït aquella
ufanor de poncella ben cuidada que tenia un any abans, que sa
figura s'havia esllanguit bona cosa, perdent aquell posat
festós que la caracteritzava; més, en canvi, havia guanyat en
delicadesa de línies lo que havia minvat d'exuberància de
formes. Les penes l'havien tornada seriosa i entenimentada: sos
ulls juganers havien adquirit una mirada fonda i penetrant que
reflectia tot un mar de serena tristesa, i sa boca, abans
sempre desclosa per un dolç somrís, s'havia plegat
vigorosament, sense desformar-se les suaus línies de sos
llavis, molsuts i rosats. Son conjunt, sense perdre l'atractiu
d'una bondat ingènita, s'imposava per la consciència de què era
ella l'única ànima que en aquella casa restava sencera.

Desoint els consells de la família i del servei, ni una sola
festa deixà d'assistir a la parròquia, acompanyada sols de la
Loreto i d'una criada vella, ocupant sempre son setial en el
banc de la família; i acabats els divins oficis, després de
visitar el vell Rector i alguna família de la seva intimitat,
atravessava sense temença ni afectació la plaça, quasi sempre
ocupada per rotllos de jugadors i de garlaires, per a muntar en
el carruatge, sense que per un mai ningú li faltés el respecte.
Semblava com si la cobrís l'ombra protectora de son enamorat,
el record del qual, si cada dia era més fondo en son cor,
tampoc s'havia esborrat del tot de la memòria dels
valldepedrencs, doncs eren molts els que, al veure-la a ella,
exclamaven: -Si fos aquell nostre senyor, no passaria el que
passa!

I ¿quin dubte té que era l'amor d'en Montbrió que l'havia
transformada, infundint-li la seva ànima coratjosa i genial?
Per a tothom les breus estàncies del jove en la comarca havien
sigut causa d'impressió més o menys fonda. En un o altre
sentit, tothom havia experimentat l'especialíssima commoció que
el contacte d'aquella naturalesa privilegiada produïa en qui
tingués ànima, i fins en molts que semblaven no tenir-ne o
tenir-la de suro. Però en ningú aquesta impressió havia sigut
intensa i transcendental, si bé en diferent sentit, com en don
Eudald i la Montserrat.

Aquesta, a diferència de son pare, havia sabut copsar a ple cor
les dolceses virils d'aquella ànima apassionada, i de sos
esclats de feridora franquesa n'havia comprès la noblesa de sa
ingenuïtat i de sa bona intenció. Sovint les envestides que, a
tall de boig, donava a son pare, com a bona filla l'havien
ferida al mig del cor; mes, impregnada com estava de l'esperit
del jove, i segura de la bondat de sa doctrina, les hi
perdonava, com se perdonen al metge les tortures que fa sofrir
al malalt per a tornar-li la salut perduda.



XII

-I a mi m'ho conteu, això?- els deia mossèn Joan als seus
feligresos, que, segons la seva pròpia profecia, corrien ara a
estirar-li la sotana, recordant-li sa eterna missió de
pare-pedaç, per a sorgir els descosits de la desfeta de la
diada de Sant Antoni. -¿I ara m'ho conteu, això? ¡Quan era hora
no mancà qui vos avisava, i no en féreu cas! ¿Per què no aneu a
contar-ho als que vos han conduït fins allà on sou?

-Ja veurà, mossèn Joan, és que qui perd lo seu perd el seny.
¿No era ben trist de veure que aquest home s'apropiés lo que és
ben nostre?

-No tinc pas d'abonar-lo, a aquell déu-lo-faça-bo, que més
merescuda que vosaltres té la pena que passa- responia el
Rector, sempre amb inflexions d'aspresa en ell desconegudes;
-però, ¡ànimes de canti!, ¿era per tals camins, i portats per
un esquirol com l'altre, que havíeu de sortir a vores?

-Ai, Senyor!- exclamaven ells amb la seva ingenuïtat
bosquerola. -¡Prou que ho veiem, que el Cerdà és un janfosca
que no més mira per ell; mes... ja veurà... ¡pensàvem que ningú
com ell per a fer la guitza a l'altre janfosca!...

-Just i cabal! I entre els dos janfosques vosaltres n'heu sigut
tornadors, pagant també la vostra part de janfosqueria. Perquè,
diguem-ho clar, vosaltres, els que teniu poc o gens de bestiar,
poc vos dóna ni vos quita que l'empriu sia d'en Pere o d'en
Pau. Llevat d'alguna rompuda, on hi deixeu la salut a canvi de
quatre sacs de mestall magre i que igual explotaríeu d'un
compte com d'un altre, per lo demés tan tindreu com tindríeu.
Sinó que a aquell brètol li va convenir (ell sap per què),
alçar la llebre, i vos va pendre per gossos, aquissant-vos
perquè l'ajudèsseu a conseguir-la, i vosaltres corríeu com
ximples, pensant menjar-vos-la primer. Vosaltres vos heu
trencat el coll, mentres que els més interessats en la cosa
s'han quedat a l'agoit. Lo cert és que tots, des del senyor al
darrer terralloner, tots, qui més qui menos, heu jugat de
ganyó. Fins jo mateix confesso que he pecat de descuidat i
mandrós, no creient mai que hi hagués tanta falta de bon seny.
Quan vaig adonar-me'n, encara que tard, tot era avisar-vos,
pregant i suplicant; però... ca!..., tothom anava a la boja. Si
la gent de seny se m'hagués posat al costat, ja vos asseguro jo
que no gemegaríeu lo que gemegeu. Però està vist que al Rector
no el busquen sinó per necessitat.

Els infeliços se quedaven admirats de la tornada del Rector,
que per ells era ben nova; mes, com sentien l'escoïssor del dit
sobre la nafra, acotaven el cap i callaven.

Cal reconèixer que mossèn Joan no era el mateix d'abans. Havia
desaparegut aquell capellà mansuet, de cor irreflexivament
tendre, que es fonia com la cera, davant de les misèries
agenes, enternint-se fins a llagrimejar amb les canteules d'una
beata (sacerdot de melodrama, a propòsit per a fer plorar sobre
les pàgines d'una novel·la), per a fer pas al filòsop pràctic,
en qui el cap sempre domina el cor, figura més humana, més
muntanyenca, menys angelical tal volta, però més àpta per a
desempenyar amb fruit la complexa missió parroquial que
requereix, com prevé l'Evangeli, no desaparellar mai la
candidesa de la coloma de l'astúcia de la serpent.

Era una conseqüència de la revolució d'idees que forjava en son
enteniment d'ençà de la reaparicíó del seu nebot. Els
exabruptes d'aquest, amb ses grans síntesis sociològiques i
històriques, amb sos realismes crusos, però lògics, i sos
entusiasmes generosos obrant com un reactiu, posaren en acció
el cabal de ciència dormida o estàtica, per dir-ho així, que
ell posseïa, portant-li una nova orientació en sos ideals. Els
terribles aconteixements esdevinguts al poble, en els quals no
pogué desempenyar el paper que li pertocava, acabaren
d'obrir-li els ulls a la realitat, i començà a formular una
sèrie de conclusions, fruit de la conjunció de les genials
intuïcions de son nebot, amb el gran sediment de filosofia
escolàstica de què estava impregnat son esperit.

I mentres la Justícía, rodejada de son estat major d'escrivans,
procuradors i agutzils, i apoiada per un estol de Guàrdies
Civils i Rurals, s'afanyava a omplir folis i més folis, citant
testimonis, dictant providències, evacuant diligències,
subjectant a llarguíssms i capciosos interrogatoris una dotzena
d'acusats, amb tot lo qual enfosquia cada dia més els fets, els
dos verdaders coautors quedaven impunes. El Cerdà perquè, fet
fonedís, no li arribaven les requisitòries, que pròdigament el
Jutjat expedia. Don Eudald (oh, don Eudald!) estava
perfectament dins de la legalitat. Fins el diari conservador
l'havia presentat com una víctima de l'onada revolucionària,
que, amb son creixement, justificava d'una manera plena la
necessitat de la política repressiva que, amb tan bon encert
havia emprès el ministre González Bravo.

I dels infeliços ferits, qui se'n recordava? ¡Pobrets! Prou
haurien quedat abandonats de tothom si mossèn Joan, malgrat ses
rebufades, no s'hagués encarregat encara de complir-la, sa
eterna missió de pare-pedaç; missió ben sobrera si un home
d'empenta i de seny s'hagués proposat a temps fer-ne posar als
que no en tenien, com excusada seria la dolorosa tasca de la
Germana de la Caritat si es carreguessin els canons amb
serradís i borres en lloc d'engorjar-los de pólvora i de plom.



XIII

Serra-Bruna, 24 de setembre de 1868.

Estimat Ramon:...

¡Bé te n'he escrites, de tristeses, des de la nostra separació!
Particularment des de la feta de la diada de Sant Antoni, no
faig més que comunicar-te dols i llàgrimes. Però considera que
aquestes cartes són l'únic desguàs de mon cor, perquè altrament
la meva vida és sols un dolorós fingiment. Amb la mamà fingeixo
un coratge que no tinc, per no amargar-li les pròpies penes;
amb el papà dec fingir indiferència, perquè conec que l'apena
molt que una es mostri afectada pels contratemps, dels quals
comença a compendre n'és ell el causant; amb la Loreto,
alegria, per no enfosquir-li més encara els ja prou tristos
horitzons de nostra soledat; amb el servei m'és precís
mostrar-me superior a les circumstàncies, perquè ja massa que
comprenen que som jo l'única persona que queda a la família per
a fer cara a la situació. Sols amb tu, que estàs per sobre de
tot, m'és donat esplatjar-me i donar sortida a la intensa pena
que m'ofega i que sense aquests esplais me mataria.

Quin estiu més trist! Fins la naturalesa hi ajuda, doncs una
terrible secada, que ha perdut les collites, fa rossejar els
herbeis i esfulla els arbres ans d'hora. Ademés, malalties,
soledat i abandono de tothom. De tants parents que ens
visitaven, a penes n'hem vist cap enguany. Uns han pretextat
ocupacions, altres contratemps i alguns la inseguretat de la
cosa pública. Potser aquests eren els més francs, perquè el
papà, que devora els periòdics, fa temps que li sento dir que a
la madurada dels préssecs tindríem la terrabastada. I ja hi
soms, a la madurada dels préssecs.

Doncs, a més de les circumstàncies especials que ens rodegen i
que per si soles sobren per a entristir mon esperit, hi ha
encara aquest no sé què de paorós que es respira en l'atmosfera
i que fa pressentir temps encara més difícils que els presents.
El primer símptoma de què tenim la tempestat a sobre, l'han
donat els destacaments de Civils i Rurals que teníem guardant
el poble, i que, com les aurenetes a la primera fredorada, han
desaparegut de cop. Al rebre el papà aquesta notícia, va tenir
mitja obeïna.

* * *

Serra-Bruna, 1 d'octubre de 1868.

Avui he estat al poble i he notat cert enrenou que m'ha
sorprès. He vist fesomies noves i he sorprès mirades que
relluïen amb expressions de malícia. ¡Aquest poble, abans tan
pacífic i senzill, com és desconegut!

He visitat a mossèn Joan. Pobre home! Si el veiessis, el
trobaries envellit de deu anys. Estava més afectat que mai i
m'ha dit:

-Filla meva, tenim la tempestat damunt; abans no m'hauria donat
cuidado, perquè aquest poble era un país de benaventurats; però
avui... ¡què sé jo!... ¿No podríeu pas allunyar-vos, fins a
veure això en què la dóna?

-Res desitjo més- li he dit jo -però ¿a on anirem amb la mamà
malalta i el papà que no val gaire més?

* * *

Serra-Bruna, 6 d'octubre.

* * *

Ahir, al llegir el papà una carta, tirà la gorra per terra amb
desespero, cridant: -¡Ja s'han desfermat altra volta els
dimonis de l'infern!- La carta era de la tia monja, explicant
que han sigut llançades del convent, veient-se precisades a
refugiar-se a una torreta de les Corts de Sarrià, que els hi
oferí interinament una bona persona. Demana hospitalitat,
cercant entre nosaltres la pau que allí han perdut. ¡Buscar la
pau a casa; que fa temps que no la coneixem!

Avui hem sentit tritllejar al poble, i aquells ressons de festa
colpejaven mon cor com tocs de funeral. Què diries que
repicaven? Doncs la solemne entrada al poble del Cerdà,
acompanyat d'en Gori, en Filassa, el Sabaté i altres que eren
presos o fugits des de la feta de Sant Antoni. Els hi donava
escolta d'honor un escamot d'homes armats de Vall-llosell, al
comando d'un que li diuen el Sastret. Diu que són voluntaris de
la llibertat.

Els terralloners els han rebut amb palmes; acte seguit s'han
apoderat de la casa del comú, destituint l'alcalde, el jutge,
el campaner i fins l'enterramorts. S'han constituït en _Junta
Revolucionaria,_ essent-ne president ell, el Cerdà, que fa
discursos a la plaça, cridant: -_¡Abajo lo existente! ¡Viva la
libertad!_

Això diuen que és la revolució, i jo no sé si té res que veure
amb el daltabaix que tu predicaves allavors que demanaves sang
nova, si bé que, si hem de jutjar per l'esverament de la gent
pacífica i per l'aspecte de certes figures noves que arreu se
veuen i que semblen escapades de presiri, més bé crec que és
aquell cataclisme que tu profetisaves, en vista de què els que
devien vetllar no feien sinó dormir.

El papà ho entén d'altra manera i fa al·lusions a la teva
persona, que em fan sofrir molt.

* * *

Serra-Bruna, 10 d'octubre.

* * *

Ja tenim exèrcit! El Cerdà ha constituït el cos de _Voluntarios
de la Libertat,_  a on s'hi ha allistat lo bo i millor de cada
casa. Ell n'és el coronel, com ja ho és tot al poble. Per
sufragar els gastos, ha fet una _derrama_ entre els
propietaris. A nosaltres ens han tocat cent duros, per
començar.

* * *

Però no és possible saber lo que passa! ¿Es que s'ha enfonsat
la societat i ha desaparegutt tota idea de govern racional? Lo
cert és que no es nota senyal d'altra autoritat que la del
Cerdà, que és omnímoda i està per sobre de tot i de tothom. Sé
que s'ocupa de nosaltres i temo que ens farà patir.

El papà està tan concentrat i displicent, que dóna angúnia de
veure'l. Passa les hores a l'estudi, a on en Basi l'acaba
d'entabanar, tractant de sostenir-li les poques energies que li
queden. Li aconsella la resistència a les exigències del Cerdà.
Però ¿com ho hem de fer sense més resistència que una dotzena
d'homes del veïnat, tenint a tot el poble en contra?

¡Prou en Basi s'ha basquejat per a posar la casa en estat de
defensa! Un guaita no perd mai de vista el camí del poble, a
posta de sol se barren les portes i de nit tenim sentinelles i
retén. Però ¿què en farem d'això, si ens falta la bona voluntat
i  l'ajuda del comú? No tenim més que enemics o indiferents, i
fins els pocs que per obligació o per bondat de cor ens ajuden,
de segur que cada un d'ells té un capítol de queixes i
recriminacions amagat a dins del pit. Ara les toquem les
conseqüències d'un sistema d'aislament i d'egoismes.

* * *

Serra-Bruna, 14 d'octubre.

* * *

Jo no sé pas avenir-m'hi, amb aquesta vida de reclusió forçosa;
jo, que ni amb el pensament he fet mal a ningú, no puc concebre
que ningú, me n'hagi de fer a mi. Per això avui, diumenge,
malgrat les advertències d'en Basi, amb la Loreto i la Mariagna
ens hem escapat al poble per a assistir a l'ofici com de
costum.

Hem quedat sorpreses al veure el Cerdà, rodejat de
l'Ajuntament. Son posat de poca-vergonya demostrava bé que no
era la devoció ni el respecte a l'acte lo que li portava, sinó
més bé una ostentació d'autoritat i de despreocupació.

Acabat l'ofici, se n'és entrat a la sagristia, a demanar al
senyor Rector, o, millor dit, a manar-li, que comparegués a la
plaça per a beneir l'arbre de la llibertat, que solemnement
anaven a plantar. Mossèn Joan li ha fet de contesta que, sense
voler escatir-li sa autoritat, encara que ignorava qui l'hi
havia conferida, no estava pas disposat a obeir-la. Que de bona
gana el beneiria a ell i als seus companys, que bona falta els
hi feia, però dins de l'església, perquè de moixigangues a la
plaça no volia pas fer-ne.

Des de l'església s'oien les veus destrempades del Cerdà, amb
gran escàndol de les dones i gatzara i rialles dels homes
apilotats a la porta. Després ha sortit tot cridant, amb rialla
grossera: -Anem, nois: ja el beneirem nosaltres, l'arbre; el
beneirem amb vi!- Aquesta escena, d'irrespectuosa procacitat,
ens ha deixat a totes el cor oprimit.

* * *

De darrera les persianes de la Rectoria l'he presenciada, la
cerimònia de plantar l'arbre de la llibertat. No pots
figurar-te espectacle més tristament moixiganguesc. Dalt d'un
tablado hi havia tota la Junta Revolucionària. Des d'allí, en
Gori i el Sabaté han fet discursos estrambòtics, chorejats per
les rialles del poble. El Sabaté, que no estava gaire segur del
cap, entrebancant-se, ha caigut del catafalc, i valga-li que
l'han emparat els de baix: si no, s'ha romput la closca. Els de
dalt l'han retingut pels peus, hissant-lo de nou entre tots de
cap per avall, com un sac de trumfes, amb gran gatzara de
tothom.

Després ha parlat el Cerdà, deixant-me admirada per la
facilitat amb què ho fa, a la seva manera, i ja no m'estranya
que se n'arrossegui el poble, per més que tothom el té per un
pillo. Jo m'esforçava per fer-me càrrec de les seves
explicacions amb el desig d'entrar en les comparances que pots
suposar.

La impressió que n'he tret, encara que incompleta per raó de la
distància, és que, si bé gastava moltes frases apreses de
memòria que segurament ni sap bé lo que signifiquen i que
semblen respirar certa noblesa d'intencions, en realitat tirava
més a afalagar la bèstia que la persona. Tot era excitar les
passions i aquissar els uns contra els altres. Algunes vegades
li he sentit barrejar el nom del _senyor_, que pronunciava a
tall de mofa, amb insinuacions que res tenien de caritatives,
insinuacions que el poble acollia amb vertadera fruïció.

La plantació de l'arbre ha sigut cosa senzilla. Ell mateix, el
Cerdà, ha pres un tany de freixa i l'ha ficat d'arrels al sot,
adobant-lo amb pa i regant-lo amb vi; símbols, deia, de
l'abundància en què des d'avui viurà el poble.

Després han vingut escenes d'un gènero més bestial. El Sabaté,
ja ben borratxo, revestit amb una camisa, ha fet la paròdia de
la benedicció, ruixant amb una escombreta xopa de vi l'arbre, i
fins a la concurrència, movent un fort escàndol i provocant
protestes que suposaven un principi de reacció en els que
encara conserven un residu de seny. Tal deu haver advertit el
Cerdà, que ha acabat la cerimònia canant d'una garrotada
l'esquena d'aquell infeliç, sense consideració a sa jerarquia
de vice-president de la _Junta Revolucionaria._

Per a solemnitzar la festa, l'amo del poble ha fet tritllejar
de valent, ensems que els armats feien gales i la cobla de
Prunés sonava compassos endemoniats que els homes ballaven ells
amb ells perquè les dones estaven quasi totes retirades.
M'oblidava de dir que per disposició també del Cerdà, des del
principi s'ha tret a la plaça un bot de vi, del que tothom
tirava qui més podia. Darrerament, molts ja jeien per terra,
rebolcant-se en ses pròpies immundícies.

M'he retirat de la persiana amb l'ànima encesa de pena i
vergonya. A l'estudi he trobat a mossèn Joan que resant
plorava. Son aplanament m'ha fet tanta pena, que per no
apesarar-lo més no he volgut contar-li lo que havia vist i
sentit; El pobre home s'oposava a la meva marxa per temor
d'algun atropell, i al veure ma forta resolució ens volia fer
sortir per la part de l'hort acompanyades d'en Pascal i la
Feliça. Ni això he consentit.

Ho creuràs? Me sentia desconeguda i coratjosa per a qualsevol
cosa. Era tal la meva exaltació d'ànim, era tant lo que
m'havien afectat aquelles escenes de rebaixament del poble, que
fins desitjava quelcom de més grave, si vols, de més salvatge,
de major extravio de sentiments, però que demostrés virilitat,
que fos de més caràcter. Hauria volgut cridar al poble: -¡Jo
som la filla d'aquell a qui més avorriu, d'aquell que, devent
ser vostre amic i vostre pare, vos ha abandonat per deixadesa i
vos ha perjudicat per petitesa d'esperit! ¡Vesseu-la, la meva
sang, i emborratxeu's amb ella abans que de vi! Sigueu homes,
no pas bèsties! Vengeu's en hora bona del vostre enemic, qui en
el fons és més infeliç que vosaltres, però no vos llanceu en
braços de qui vos embruteix per a satisfacció de sos instints
perversos. El meu pare és vostre enemic descobert, però aquest
home és vostre amic traïdor.

Prenent a la Loreto per la mà i seguida de la Mariagna, hem
baixat l'escala sense quasi despedir-me del senyor Rector, i
com desatinada. No sé quin aspecte devíem presentar a
l'atravessar la plaça, perquè la majoria dels homes, a
l'adonar-se de nosaltres, semblaven sufocats i molts 'esmunyien
com vailets sorpresos infraganti. Fins el Cerdà, que perorava
en mig d'un rotllo, ha baixat de sobte la veu. Al passar-li
frec a frec, ha volgut dominar-me amb son esguard desvergonyit
i insultant, però he trobat en mi prou forces per a sostenir-li
la mirada avinentant-li tot el meu despreci, fins que, fent el
distret, s'ha tombat d'esquena.

Oh, estimat Ramon! ¡Si sabessis lo que en aquells moments ha
creuat per mon cervell! Ni jo mateixa me'n sé avenir. He sentit
com una foguerada del gèni teu, que et dóna aquells esclats que
fan tremolar; he tingut temptacions d'arrencar l'arbrot i
batre'l per la cara d'aquell home, reptant-lo davant del poble
i senyalant-lo com un miserable llop cobert amb la capa del
pastor.

M'he detingut a temps, recordant-me de què no som més que una
infeliç noia sense forces ni experiència; i ademés, trista de
mi, ¡com puc jo alçar la veu aquí, on tenim nosaltres tants
erros de què arrepentir-nos i tantes culpes que purgar! ¡Ah, si
no hi hagués màcula en la família!...

* * *

En veritat, no n'és pas tothom, de la seguida: n'estic segura.
He tingut ocasió d'observar algunes persones que s'apartaven
amb fàstic de la plaça i molts ulls que em miraven amb
simpatia, com si em demanessin quelcom que jo, pobra de mi, no
podia donar-los-hi. Semblaven polls desllocats abans d'hora, i
el no poder-los-hi jo oferir amparo m'ha acabat d'omplir de
pena i vergonya.

* * *

Serra-Bruna 22 octubre.

* * *

La situació s'agrava d'un modo que esfereeix. Aquest botxí del
Cerdà, enorgullit de sa força i de la impunitat de sos actes,
va fent _derramas_ l'una darrera l'altra. Necessita molts
diners per a ses disbauxes i per a sostenir sa companyia de
saions: diner que, a la fi, tot va a la seva caixa en paga de
les fartaneres que els serveix i del vi amb què els emmetzina,
a part del que es reté per compte de pensions atrassades sos
infeliços testaferros, la major part d'ells endogalats fins al
coll; sense comptar que ell és l'únic director, administrador i
clavari d'aquest gremi sense fe ni llei.

Així ho conta en Basi, que per son cantó és també a casa l'únic
amo, ja que el papà no té esma per a res, Ara ha prohibit
terminantment donar ni un marve més, animat per no sé quines
maquinacions que porta entre mans, confabulat amb alguns
propietaris que comencen a despertar-se per les picades que
senten a la bossa. Però jo d'aquestes confabulacions no
n'espero sinó noves desgràcies, perquè entenc que no és en
Basi, encara que home decidit i fidel, la persona a propòsit
per a salvar la situació, ja que és titllat com a conseller del
papà i el principal culpable de les accions d'aquest.

De moment ja tenim que el Cerdà accentua sa inquina contra
nosaltres, induint al poble a reclamar una indemnització pels
danys soferts a l'empriu, a més d'exigir l'entrega d'aquella
maleïda sentència per a fer-ne un foc al mig de la plaça. Fins
hem tingut avís de què s'arma un complot per a atacar-nos a
casa mateix.


* * *

Tu em dius que, donada la situació delicada envers ma família,
no creus arribada encara l'hora d'intervenir amb fums de
protector. Respecto tes delicadeses, però lo cert és que
aquesta situació s'ha fet intolerable; això no és viure ni
morir. Ja fa quinze dies que no rebem el correu ni tenim
notícies de fora; però ha d'ésser grave lo que passa, perquè
aquest home puga sostenir-se i exercir sa autoritat fora de
tota llei i raó.

Déu meu! ¿Es possible que, sia tot el país un exemple
d'anarquia desfrenada com aquest poble desgraciat? ¿No es
trobarà, en un lloc o altre, un recó on amagar-nos i reposar
tranquilament lliures de les terribles angoixes que aquí ens
malmeten la salut?


* * *

Serra-Bruna 29 octubre.


Decididament hem resolt posar-hi terra entre mig. En Basi
aprova aquesta resolució, perquè diu clar que li fem nosa i
desitja obrar amb llibertat d'acció i que es basta sol per
defensar nostres interessos. El papà, i principalment la mamà,
no estan pas en situació de viatjar, però tots estem ansiosos
de fugir d'aquesta terra que sembla deixada de la mà de Déu.

* * *

Aquesta nit he rebut un bitllet de mossèn Joan, qui sense més
explicacions ens prega que fugim. El pobre home està poc menos
que sitiat en la Rectoria doncs el Cerdà, sospitant que siga
solidari de les maquinacions d'en Llissàs, li ha posat guardes
de vista.

* * *

Escric aquestes ratlles a corra-cuita, doncs tot està a punt de
marxa. Ens acompanyen alguns homes armats, com si haguéssim de
travessar un país de salvatges, i aquesta consideració fa
plorar el cor. En  Basi diu que ens protegirà sense abandonar
la casa. Mossèn Isidro ens acompanyarà fins a Vall-llosell,
però està empenyat en tornar, perquè diu que son lloc està en
la masia. Pobre home! És un bon amic i home de cor: ell ha
sigut un dels pocs consols que aquí hem tingut.

Acabaré aquesta carta a Vall-llosell, si és que la Verge de
Montserrat ens permet arribar-hi. ¡Ella ens encamini!

* * *

Raimon, estimat meu: nostra fugida ha fracassat. No erem encara
al rieral que ens hem vist detinguts per uns quants homes
comanats pel Sabaté, qui en nom de la _Junta Revolucionaria_
volia portar-nos presos a Vall de Pedres. No pots figurar-te
com ens hem esglaiat nosaltres, sobretot la mamà. S'ha armat
una tan viva disputa amb nostres acompanyants, que he temut
esclatés en lluita encarnitzada.

No sé d'on m'he tret les forces per a saltar del carrro i per a
increpar a nostres perseguidors per sa mala obra; de molestar a
pobres dones i malalts. Crec que he arribat a impressionar-los,
doncs callaven i fins alguns s'apartaven confosos. En aquell
moment l'arribada d'en Basi amb un reforç ens ha perjudicat.
S'ha renovat la disputa, i mossèn Isidro i jo hem degut fer
miracles per a evitar un disbarat. Ha calgut transigir i tornar
a casa.

Quan hi arribàvem s'ha sentit la veu del Cerdà que venia
corrents amb un altre escamot de galifardeus i tronava des de
lluny contra el Sabaté perquè ens deixava entrar quedant-se ell
fora. Jo, abans que ells, he entès de lo que es tractava, i he
fet senya an en Basi perquè fiqués el carro a l'entrada sense
acabar de descavalcar. Ha vingut just, perquè quan ells han
sentit que el seu amo els cridava -A dintre tothom!-, ja la
porta es tancava.

Allavors s'ha entaulat una lluita terrible. Els nostres han
defensat coratjosament la porta a cops de puny i a culatades,
batent-la pels nassos del Cerdà, que cridava -Foc a ells!- Ha
sonat un espetec d'escopetades, i alguna bala ha passat xiulant
a través de les gruixudes posts de roure; els vidres de les
galeries queien amb estrèpit fets a miques, fins que de les
finestres i troneres se'ls hi ha contestat, obligant-los a
allunyar-se corrents.

Pots imaginar-te nostra consternació, en aquells moments en què
el terratrèmol semblava indici de la fi del món. La mamà s'és
desmaiada i el papà sembla talment aireferit. Ara ells estan un
poc refets, perquè es creuen segurs; però jo, que sé que estem
sitiats i tinc consciència de la situació, estic en un trascor
de mort. Penso que algú ha pres mal, per més que en Basi ho
nega, perquè en aquells moments terribles he sentit gemecs de
dolor. ¡Qui ens perdonarà, Déu meu, la sang que es vessa per
nostres pecats!

Per les llagues de Cristo t'ho suplico: vina corrents, vina, si
és que tes promeses d'amor no són una mentida. Tu, i sols tu,
pots posar terme a nostre martiri. No manca qui ha insinuat la
sospita de què tes ponderades delicadeses podrien ser la
tapadora de sentiments mesquins. Jo m'he indignat davant
d'aquesta calúmnia que, amb tot, deus perdonar com eixida de
cors aclaparats per tots els dolors i pel desamparo en què
vivim.

Ah, Ramon, si jo fos home!... Jo la faria, la foguera al mig de
la plaça, per a cremar-hi el ditxós document i amb ell tots els
pecats que hem comès; i, un cop donada aquesta satisfacció a la
meva consoiència, acoblaria a mon entorn a tots els que
secretament repugnen d'aquest estat de coses, que, no ho
dubtis, són més dels que semblen, i contra el Cerdà i els que
el seguissin, m'hi jugaria la vida. Mes... perdona'm, que
semblo ximple parlant de lo que no ve al cas.

* * *

T'envio aquesta carta per un recader de confiança que em promet
que abans del vespre la posarà en tes mans. Si tu ets l'home
que jo conec, demà, abans de mig dia, seràs aquí. Del contrari,
estic resolta a pendre el darrer partit. Saquejaré la caixa de
mon pare i cobriré d'or a l'infame; que els deutes de l'egoisme
ja poden saldar-se amb el miserable or.

I encara em tindré per ben ditxosa si a tal preu puc comprar
nostra llibertat i fugir lluny, ben lluny de Serra-Bruna.



L'ARC DE SANT MARTÍ



I

A trenc d'alba, el poble de Vall de Pedres apareixia
embolcallat d'aquella boirina tènue, visible sols de lluny, que
en matinades de calma se forma entorn dels conglomerats de la
vida humana. D'algunes xemeneies començaven a eixir-ne fils de
blavosa fumarella quan el sol no besava encara els alts turons
que el poble dominen.

Dos homes ensopits dins de llurs capots rossos de caputxí i amb
les barretines enfonsades fins dejús de les orelles, estaven
sentats en un bancal de pedra del carrer de l'Església enfilant
la porta de la Rectoria. De tant en tant canviaven alguna frase
que eixia mandrosa i enfarfegada d'en mig de glopades de fum
agre de tabac d'Andorra que xuclaven d'unes pipes pudentes i
carralloses.

Son posat de nyonya i son desfardament els denunciava com a
captaires, més en realitat eren dos dignes funcionaris del
Cerdà, dos números de la milícia apostats per son quefe a
l'agoit de la Rectoria.

Creus tu que pot durar gaire, aquest misteri?- deia un. -Bona
por em fa que el millor dia els civils ne faran una cordada, de
tots nosaltres. Mai he vist que durés molt, això de què els
pobres se fessin la llei.

-Me vull pensar que tens massa raó- feia l'altre, escupint, -i
els mateixos pensaments me vénen cada dia al matí, que és con
un hom té el cap més clar. Aquest janfosca del Cerdà, me dic
jo, no procura sinó per ell, i en con vegi la seva ens deixarà
a tots a l'estacada.

-I que t'has pensat que no ho veig, també? Som pas tan tou. El
Cerdà, com tots els pois ressuscitats, pica més fort que els
altres, i, llevat de què ens necessita per fer-se els seus,
tant se n'hi en fo de nosaltres com de lo que he trobat avui.

Sinó que ja veuràs lo que jo penso: com de la feta de Sant
Antoni ne gemego encara, si tan sols puc ficar la mà en això de
Serra-Bruna abans de què els demés ne facin net... hagut hagut.
Mes ja compto fer-me de seguida fonedís, perquè, com te dic,
aquest misteri no pot pas durar...-

En això l'atenció dels dignes milicians fou atreta per un
traquetreig pausat de ferradures que venia de carrer amunt.
Prengueren els retacos que tenien arrimats a la paret en el
moment en què girava la cantonada un cavaller d'aspecte
mig-eval, empolainat fins als genolls, mig abrigat amb una
esclavina curta i folgada i cobrint son cap amb un capell
tirolès amb ploma i tot, trajo molt en boga entre els que
podríem dir-ne _sportmen_ d'aquell temps. Ben aviat el
reconegueren per en Ramon de Montbrió, i, com si fos ell
justament l'objectiu de sa vigilància, se quadraren al mig del
carrer amb posat de barrar-li el pas.

-_Alto y quien vive_- li cridaren. Mes el cavaller avançava
pausadament, com si, absort en sos pensaments, no s'adonés dels
sentinelles fins que el cavall hi fou de nassos. Allavors un
dels sentinelles estengué el braç parant la bèstia i cridant
amb veu bastant ferma:

-Alto! Aquí no es passa.

-Què?- féu el cavaller, com si es despertés.

-Que aquí no es passa!- cridà l'altre, més alt, tal com si
parlés a un sord. -Vostè va a veure el Rector, i aquí no passa
ningú sense _primís_.

-_Primís de quí_?- respongué aquell amb un aire de candor que
l'altre no comprengué.

-Del _Presidenta de la Junta Revolucionaria_?- insistí el
cavaller amb la mateixa socarroneria d'abans i esguardant-lo
amb una fixesa que ja al pobre home començava a fer-li
pessigolles. En això, fent-li chor el seu company, respongué:

-El Cerdà! Qui vol que siga!

-El Cerdà? El _senyor_ Cerdà jo li diria! ¡Parleu-ne amb major
respecte, bribons!- cridà amb gran urc en Montbrió, com
escandalitzat de la franquesa amb què els milicians tractaven a
tan elevat personatge.

Aquesta sortida de to i les inquisitorials i furioses mirades
amb què els abrigava, deixaren els infeliços tot desconcertats,
fins al punt de baixar la vista com subjugats per un poder
estrany.

Allavors el cavaller apretà lleugerament el cavall, i, halo
halo, passà per entre els dos guerrers, que es quedaren
palplantats com uns enzes mirant-lo com tirava carrer enllà,
fins a la porta de la Rectoria, en la qual la pròpia bèstia
trucà mansament a cops de ferradura.



II


_Ave Cesar_ - cridava mossèn Joan des del cap de l'escala,
obrint els braços com un San Crist, dins dels quals se tirà en
Montbrió, no amb aquell enjogassament d'altres dies, sinó amb
certa gravetat o, millor dit, esllanguiment, que no impedí pas
que son oncle l'estrenyés ben fort.

-Valga'm Déu, i lo que et feies gruar! Ens havies ben avorrit.

-Què m'he fet gruar?- féu el jove, corresponent amb cert
descuit a les carícies del vell capellà.

-Figuri's que vaig rebre el propi ahir a set hores del vespre,
i... ja em té aquí. Què vol més?

-Un propi ahir? -respongué el Rector amb alguna estranyesa.
-Ah! ja ho entenc- afegí amb un lleuger deix de dolça amargura.
-El colós d'or amb peus de fang s'ha adonat, per fi, de què era
ben caigut, i, esvaït com fum son orgull, demana quart i ajuda
al despreciat d'ahir, qui... es deixa convèncer. I jo, que
m'escarrassava inútilment cridant-lo per mon compte...

-No hi toca pas sinó a mitges, perquè sols a mitges sap del
vent i del torrent- digué en Montbrió, animant-se una mica. -El
cert és que vostè no em donava gran cuidado, perquè sé que no
li volen pas mal. En quant al colós d'or, que li diu vostè,
¡que en fa de temps que el fang se li n'és pujat al cap! Ni
esma té ja per a cridar a ningú. Encara que no sé què puc
adobar-hi en el plet que aquí es debat, mentiria si digués que
he pujat per ell.

En això entraven a l'estudi, i el jove, trencant de conversa,
preguntà:

-I bé, com està això?

-Tan mal com vulguis- respostà el Rector, posant-se més sèrio.
-Això ja no és pas aquell poblet de bosquerols, de costums
patriarcals. Aquella ignorància paradisíaca d'altres dies se
n'és ben fugida: ara estem sots l'anarquia més desfrenada. Dius
que no em volen pas mal: també ho crec, que la meva persona els
hi mereix encara algun respecte, però és ben cert que la meva
jerarquia els hi fa nosa, i tiren a anorrear-la. Fins me tenen
segrestat, amb guardes de vista. ¿Què no els has trobat, els
meus escarcellers? Per quin miracle has pogut passar?

-Sí- contestà en Montbrió. -M'he topat amb dos infeliços que
semblaven vetllar un mort. - I, sense donar més importància a
aquell incident, continuà:

-I a Serra-Bruna com està allò?

-Oh! No me'n parlis, que, allò fa plorar! Ja deus saber lo
d'ahir al mati. Déu meu! Ni que m'ho haguessin jurat, hauria
cregut mai a ningú d'aquí capaç de semblants atreviments.
Veritat és que els més desanimats són quasi tots forasters,
però, així i tot... De llavors ençà, poc més ne sé. Jo vaig
intentar, a la tarda, forçar mon captiveri, però vaig desistir
davant de la força, per temor de provocar un sacrilegi; però
avui volia intentar-ho de nou, petés com petés. M'horroritzo de
pensar com estaran aquelles pobres dones, veient la casa
sitiada i atacada, com si fóssim als temps dels moros. I que
t'asseguro que hi ha desanimats que porten intencions les més
depravades.-

I amb quatre mots enterà a son nebot de lo que sabia i feia al
cas, referent als projectes de reacció d'en Llissàs i alguns
pocs veïns de bona voluntat, si bé manifestant ses
desconfiances per lo acovardit que estava el país davant del
desvergonyiment del Cerdà i els seus i en vista del desamparo
de l'autoritat.

-Però, digues-me- exclamà de sobte, mentres en Ramon feia els
honors a un senzill esmorzar servit per la Feliça: -¿què és
això que passa, que jo em torno boig per esbrinar-ho? Som vei i
n'he vistes moltes, de coses; però no recordo haver vist mai
tal desconeixement de tot principi d'autoritat. Aquí no hi ha
fre ni llei, ni rei que governi ni papa que excomuniqui. ¿És
que estem en els temps apocalíptiques de la fi del món?

-Això és la Revolució, senyor oncle- contestà pausadament en
Ramon, entre mossada i mossada. I mentres el pobre Rector, amb
la cara entre les dues almostes, sospirava amargament, continuà
ell amb la mateixa tranquil·litat:

-Figuri's que lo que semblava una bassa d'oli no era més que un
toll d'aigües mortes que s'anaven descomponent en pustema que,
o anava al fons en forma de fang o surava per la superfície
formant xapes de verdós llot. Per entre el fang i el llot hi
creixien munió de plantes grasses, ufanosament nodrides de la
porqueria de dalt i de baix. De sobte, ha vingut... això, la
revolució, un rebull de gasos, com si diguéssim, que ha somogut
brutalment les aigües. El fang ha pujat a dalt, i el llot
rebolcat amb les plantes grasses, ha anat al fons. Ara tot put.

Mossèn Joan alçà el cap d'entre les mans, com consternat per lo
gràfic del símul, i exclamà:

-Però ¿no eres tu que proclamaves la necessitat d'un daltabaix,
com a únic remei per al mal social?

-Sí que és cert, i per això no m'enquimera gaire lo que
succeeix, àdhuc que en la revolta se m'hi han enfonsat bona
part de mes il·lusions, perquè prefereixo una ferida i rabiosa,
a una llaga morta i freda.

-És a dir, que hi tenies il·lusions en això?

-Si que n'hi tenia; no moltes, però les suficients per a
ajudar-hi poc o molt. Jo era un dels iniciats en el complot,
per més que no em plavien gaire les persones menys els ideals
o, millor dit, els objectius que aquestes perseguien. Jo em
deia: «Ajudem-los a bolcar la barca vella i podrida, i molt
serà que no surtin homes per a fabricar-ne una de nova, que ben
dolenta ha d'ésser que no valgui més que aquesta.»

-I, ara que la barca veia és a fons, ¿a on són els que han de
fabricar la nova?- interrogà el Rector, mirant a son nebot fit
a fit.

-Enlloc, per ara- contestà aquest amb un deix d'amargura, -i és
per això que li deia que hi havia perdut bona part de mes
il·lusions. Jo ja hi comptava, amb què el rebull de gasos de
què li parlava suara, capbussant-ho tot, havia, de moment,
d'enterbolir les aigües; però creia en la possibilitat de què
la sotragada, obrant per reacció, restablís la corrent
purificadora de les aigües sanes, precipitant al fons els
gèrmens de corrupció. Desgraciadament, veig que m'he equivocat.
La força de l'estancada és tan vella, que la corrent ja no
existeix.

Acabat son modest refrigeri, el jove, ja més animat, continuà:

-M'he equivocat sobre el gènesi d'aquesta revolució, que, en
veritat, no és pas filla de la consciència del poble. Les
masses honrades, per l'habitud de viure entre el fang de baix i
el llot de dalt, estan tocades d'un fatalisme musulmà que els
hi lleva el coneixement de son poder i son valer. Tampoc és
filla d'una escola de pensadors que s'hagi assumit la tutela
del poble inconscient, per a conduir-lo, amb millor o pitjor
criteri, vers un ideal més o menys encertat. No senyor: és,
senzillament, nascuda de les eternes desavinences entre els
explotadors de sempre, qüestions de recapte entre ells actors
de la vella comèdia. Sinó que aquesta vegada, sortint-se de
test, amb ses barroeres manotades, han enfonsat les taules i
esbotzat les ja prou abonyegades i primparades mampares del
teatre, que ha caigut amb estrèpit.

El bon Rector, escruixit de la ironia gràfica del seu nebot, no
capia la relació entre la trascendència del fet i la misèria de
la causa. Perquè lo cert és que els conceptes despreciatius
d'aquest no rebaixaven pas la gravetat de les  circumstàncies
presents, ans al contrari, la feien més paorosa per l'absència
d'un impuls noble i honrat, per la carència d'un ideal.

-Però, Senyor!- exclamava, posant-se les mans al cap.- ¡Digueu
que estem abocats al cataclisme! ¿Què fan, doncs, aquests grans
politics, aquestes distingides _plomes_ que diu que figuren com
a capitostos del moviment? ¿Per què no hi posen fre, a aquest
desgavell que, per deletèrees que siguin les seves doctrines,
no deu pas ésser l'anarquia desfrenada lo que patrocinen? ¿És
que no poden o que son odi sectari els impulsa a obrir les
comportes de tots els vicis? Perquè, encara que tu diguis que
aquest moviment careix d'objectiu, jo n'hi veig un de ben clar:
la impietat.

-La impietat d'aquests grans polítics i d'aquestes distingides
_plomes_, que vostè diu, és tan mentida com ho serà la seva
religiositat de demà que, per virtut de la natural reacció,
tornin a surar certs convencionalismes que ara van per terra i
els convingui afalagar els ramats de la conservadoria, que són
els que eternament fumen mentre els altres escupen. Avui són
impius perquè d'aquest cantó es decanta la corrent iniciada
pels polítics de tercera i quarta fila, els quals somouen el
poble oferint-lí carn de capellà, creguts de què encara és
gustosa com en temps de la desamortització, o perquè troben que
l'Església és un entrebanc per a la llicència que proclamen amb
el nom de llibertat.

Té vostè raó al dir que la impietat, o mellor dit, la
clerofòbia és la nota característica d'aquesta revolució. De
tot ne té la culpa el clero, diuen ells; mes, a part d'això,
que fa fàstic, fa ràbia sentir les teories que, com a
salvadores de la pàtria, exposen en clubs i periòdics els
nostres pseudo-regeneradors. No és possible concebir major
incongruència d'idees inflades com bombolles de sabó unes, i
altres escarransides com un gastament. Textos de brumosa
filosofia del nord, mal digerits pels cervells semites dels
nostres germans de ponent; hel·lenismes de segona mà, rebrecs
de la gran revolució francesa; desperdicis d'escoles passades
de moda en els països a on s'inventaren i que cap resultat han
donat enlloc, com no sigui obrir la porta a noves tendències
que, desbocades, han anat a parar cent hores lluny del
pensament de l'inventor. Tot això, reduït a formulismes
rutinaris, lligat amb carrincloneries d'aquesta llegenda
oficial que en diuen _Historia de España_, fent un farnat de
frases tan lluentes de forma com buides de sentit i
incomprensibles pels mateixos que les exposen.

¿Creurà que he escoltat discursos d'una hora de durada, sense
compendre'n un borrall? Doncs aquests discursos que jo, home de
carrera, amb més o menos antecedents i amb tota la voluntat no
capia, eren aplaudits frenèticament per una massa de gent de
brusa i americana, sols perquè sonaven com els cascabells d'un
tronc desbocat. Fora d'això, que afalaga les orelles, pas un
concepte clar i concís, pas una idea pràctica i verament
factible, ni un res que tiri al blanc, font i origen de nostres
desditxes, ni que posi el dit en la nafra social, de la qual
tothom sent l'escoïssor. Ens presenten la democràcia com el
verb d'una nova era de llibertat, igualtat i fraternitat, com
si fossin conceptes nous de trinca, i fa pena considerar que
això es diu i s'escolta sobre un terrer en que, en època
gloriosíssima, aquests principis informaven lleis i costums,
fructificant riqueses i esplendors i creant una civilització
que era mirall dels pobles veïns. Allavors ningú els descrivia,
aquests principis, perquè eren en la massa de la sang i es
professaven amb la inconsciència de l'honradesa; són els que
n'han perdut la consciència que volen ara servir-nos-els
reduïts a fòrmules filosòfiques covades en el gabinet del
teòric; són els mateixos doctrinaris de sempre, tancats dins de
l'ou dels seus convencionalismes, que, prescindint del valor
ètic i racional de les societats que volen regir, volen que les
lleis, en lloc d'ésser fruit de l'essència del poble, se
subjectin rigorosament als ditxosos _principis_, als quals hi
ha que sacrificar-ho tot, fins la salut de la pàtria. Doncs
aquests són els que subleven a les masses, el crit de _¡Abajo
lo existente!_ Farsants!

Ah, senyor oncle! No és lo que a mi més m'apena l'espectacle
d'aquestos valldepedrencs, regirant-se irats contra el senyor
que, en lloc d'emparar-los, els agraviava. Encara és això un
símptoma biològic, digne d'ésser tingut en compte, per quant
revela en ells un cert grau de vitalitat que els fa posar la mà
on senten l'escoïssor de la ferida. No succeeix tant allà baix,
a on veuria les masses desfer-se en estúpides manifestacions,
cridant sense saber lo que demanen, pagant-se de retòriques i
com si estiguessin mancades de l'instint de conservació, ni
saben distingir els amics dels botxins que els aquissen contra
persones i coses que cap mal els hi han fet. Això és lo que a
mi m'apena, i el convenciment de què aquell sentit pràctic de
raça, el caliu de pàtria catalana que comptava revifar d'entre
les despulles del cataclisme, és ben acabat.

Jo prou he provat de fer-me escoltar cridant que a casa nostra
lo vell és la llibertat i lo nou la tirania; que la democràcia,
nostres avis la tenien en la massa de la sang i la practicaren
fins que morí a mans dels que ara ens la envien falsificada;
que calia reconcentar-nos en nosaltres mateixos, perquè dintre
nostra raça hi trobaríem tots els elements necessaris per a
ésser lliures, sense recórrer a pautes exòtiques, expedides per
un centre, per temperament, per història i per educació
avassallador, absorbent i corruptor, com els ho provava amb
fets històrics. Tot inútil: el nostre poble no la coneix, la
seva història, perquè, a semblança d'aquells antropòfags de
l'Africa, que diu que per a engreixar  els presoners destinats
al festi els hi subministren un brevatge que els fa perdre la
memòria, a nosaltres se'ns ha esborrat la història, que és la
memòria de l'ànima social. Això explica el fenomen desesperador
de sentir aquestes desviades masses glatir la llibertat en la
mateixa parla del botxi que els l'ha cremada.

Uns me titllaven de boig, altres me miraven amb estranyesa,
preguntant d'on era eixit, i els capitostos me denunciaren com
un reaccionari perillós. ¡Reaccionari jo, que en radicalisme
vaig més lluny que tots ells! ¡Jo, que amb major gust veuria
córrer torrents de sang que no els bassals de pustema on
xipollegen ells, ridiculs jacobins de quincalla! Prou que en
faran vessar, de sang, prou! Mes no serà pas exposant la seva
al tall de la guillotina, ni serà la sang blava de cap poder
caigut, sinó la roja i dels pobres, que aquissaran els uns
contra els altres, amb sos miserables egoismes, perquè ells,
dels rics no en volen sinó els diners. Ah! No en sortirà,
d'entre aquests formidables ciutadans, cap Robespierre: no hi
ha perill.

Encara amb alguns amics vàrem intentar una darrera prova, per a
veure si revetllàvem el poble amb un cop de corneta. Un dia
aparegueren les cantonades cobertes de rètols que, amb lletres
vermelles, deien: _Guerra a Madrid!_

Sols se'n commogueren els capitostos, perquè de Madrid
n'esperen la legalització de llurs pirateries i la confirmació
de les canongies que es van repartint. La policia els arrencà
en mig de la indiferència de tothom.

Mossén Joan alçà d'entre les mans el cap, que ja li bullia,
afectat per tot aquell ordre de consideracions, i exclamà:

-I doncs ¿còm ha d'haver nom tot aquest bullit, i com ha
d'acabar, pobres de nosaltres?

-Ne direm la _Gloriosa_, per mal nom- féu l'altre, arronçant
les espatlles, I després afegí: -En quant a sa finalitat, fa de
mal preveure, Seria inútil voler rebaixar la transcendència
dels fets i negar la gravetat de la crisis que es desperdícia:
al contrari, crec que portarà una trista seqüela de llàgrimes i
de sang, Mes, com no obiro enlloc la virtualitat d'una corrent
regeneradora, me temo que els que restaran en peu veuran tornar
el fang al fons i les taques de verdós llot clapar de nou la
superfície de les aigües tèrboles i mortes, que seguiran
descomponent-se per a aliment de les plantes grasses, que no
moriran mai, Tot aquest brogit no és pas l'extremitud d'un cos
viu que reacciona: és sols la xanés del mosquer que formigueja,
barallantse, sobre les nafres d'una ròssa.

En Ramon feia estona que parlava excitat passejant-se amunt i
avall de la sala, i son oncle continuava de colzes sobre la
taula, com recapacitant sobre els amargs conceptes que son
nebot anava vessant. Per fi, aprofitant un moment de respiro,
li digué alçant-se:

-Fill meu, te trobo més descoratjat de lo que podia esperar de
ton caràcter, i sentiria que flaquegessis en una tasca en la
que jo em començava d'interessar. Ja és trista la consideració
de què aquest terrible terrabasall hagi d'ésser l'eterna faula
del _mons parturiens_, sense que en sa mateixa gravetat s'hi
puguen entreveure elements de reconstitució, com en les més
graves malalties; més hem de considerar que els pobles, a
diferència dels individus, poden aniquilar-se al darrer extrem,
però no moren mai. El nostre poble no és ni mort ni aniquilat:
tu ho has dit mil vegades i jo ho abono. Lo que li falta és
consciència de la seva vida, i aquesta consciència no és per un
tràngol que li ha de venir (per més que aquest puga empènyer la
corrent un cop iniciada), sinó per un treball perfidiós i
reposat. Lo que tu volies fer ara, era collir la fruita abans
de florir l'arbre que l'ha de llevar; un excés de confiança en
tu mateix, t'ha portat, amb el fracàs, el descoratjament. Lo
que hi ha que fer... Mes de lo que hi ha que fer ja en parlarem
en ocasió més oportuna, perquè ara lo que urgeix és veure com
resolem el conflicte de casa. Recorda't que allà baix hi ha una
colla d'infeliços, que t'esperen com el Mesies.

-Si tanta confiança tenen en mi- respongué en Ramón amb certa
displicència, -ja estaran més tranquils, perquè a hores d'ara
ja saben que som aquí.

-Ho saben?- féu el Rector amb interés! -¿I com els hi has fet
avinent, estant la casa sitiada?

-Se n'ha encarregat el mateix recader: un xicotàs decidit com
un brau, que es menjà en poc més de sis hores la tirada que hi
ha d'aquí a casa, i que, amb una hora de descans, ja estava
disposat a desfer el camí, marxant tota la nit, a salt de ca,
davant dels nassos del cavall al trot. M'ha deixat ans de dia
part de ca l'hostal del Porxo, tirant-se pel dret a
Serra-Bruna, decidit a entrar-hi, enc que fos a ganivetades.

Després de curts moments de silenci, parà el jove de passejar,
i, encarant-se amb son oncle amb la cara transportada com pel
curs de noves idees, exclamà:

-Homes com aquest, a muntanya n'hi ha un a cada casa. ¡Aquests
sí que són catalans de veres, tan bon punt els hi cau la capa
d'encongiment que els ofega! Aquests sí que m'entenen! Fins els
ulls se'ls mullen quan els hi parlo amb l'esperit de la vella
Catalunya.

I de pensar que aquest papanates de _senyor_, tenint a mà tals
elements, s'ha deixat engabiar com un mussol, avorrit dels seus
mateixos... Jo, en son lloc, fóra l'amo de la muntanya...

-Bé, home, bé- féu el Rector, més animat pel nou giro de la
conversa; -ja que ara et demana, encara s'hi podrà adobar
quelcom.

-Si no és ell qui em demana, sant cristià!- exclamà en
Montbrió, i, acostant-se-li a cau d'orella, li digué aquestes
paraules, que el sant cristià recollí com les plantes
assedegades el ruixim que cau del cel:

-Si no és ell: és ella, la Montserrat, que s'ho emprèn: aquella
ànima tan pura i generosa, capaça per si sola de redimir tots
els pecats de la família i del poble; ella, el calze hermós a
on s'hi guarda aquella sang nova, verb substancial amb què jo
compto per a regenerar aquesta terra.



III

Per tot el poble ja s'ha esbombat la nova.

-L'hereu Montbrió és aquí!

-Ha arribat don Ramon!

-Qui l'ha vist?

-La Ballaruga l'ha vist entrar a la Rectoria.

-I la Mariagna també.

-Sí, sí. En Pere i en Baldiri, que el volien deturar, no s'hi
han vist amb cor, perquè amb un cop d'ui els ha atuït.

-Quina enrabiada tindrà el Cerdà! Veiam si s'acabarà d'una
vegada, aquesta guineia: que ara mateix això sembla una gàbia
de boigs.

-De boigs i de malfactors -afegia una altra.

I totes les comares donaven a entendre la importància que per
al poble tenia l'arribada del jove enginyer.

Poc després, aquest, que muntat a cavall creuava la plaça tot
xano xano, se veié de seguida rodejat d'un estol de dones i
criatures que el seguien i el contemplaven com a un
benaventurat.

-Bon dia, mestresses- les hi deia ell, tornant-les-hi
campetxanament les salutacions que, amb la poquedat d'esperit
característic de sa rusticitat, li dirigien. -I doncs què heu
fet dels homes, que quasi no en veig un per medicinar ¿És que
encara jauen els ganduls?-

Les dones reien senzillament mentre que alguna afegia:

-Ja pot pensar si jauen! ¡Pansé que n'hem vist cap d'anit!

-Ah! Jo ho entenc- persistia en Montbrió seguint la comèdia:
-aprofiten la saó per a fer els aixadius i goretar les terres
de repòs. Ben fet que fan, perquè, com diu l'adagi: «Quan la
grua va a ponent...» I ara ja deuen passar les grues: oi?

I les dones seguien rient, amb la simplicitat amb què riu el
malalt les gràcies del metge que bromeja amb sa malaltia.
Alguna, més decidida, exclamà:

-¡Massa que ho sap vostè, on són els ximples dels nostres
homes! ¡Per aquí baix que cerquen la perduda!

-I ara! Què diuen?- exclamà el jove, fent el sorprès. -Ah! És
veritat que el Rector m'ha dit que ara quasi tots viuen de
renda. ¿Què és cert, això? Vet aquí per què esteu tan cofoies!
Doncs ara seran a caçar. A furar un cau, potser? Ja és
divertit, això. Sinó que és una mica exposat si no tenen
llicència.

Les bones dones ja no reien tant. L'al·lusió era massa viva per
aquelles infelices que, amb més bon seny que els seus marits,
pressentien que allò un dia o altre acabaria malament.

En Montbrió també deixà son posat de drol·le i digué de sobte:

-I bé ¿què és lo que passa en aquest poble, que sembla que
tothom s'hagi tomat boig? Abans jo vos veia contents en mig de
vostres pobreses; vostres camps florien i granaven com un bé de
Déu. Bé és veritat que ploràveu sempre de què els pactes vos
endogalaven i de què la malvada cuca se vos menjava lo més
substanciós; però, així i tot, encara vos ne quedava
tantipotent per a viure pobrets i alegrets, com a bons
cristians: que no hi ha res que donga tan bona jeia com les
suades del treball honrat. Avui veig que tot s'és mudat. Des
d'ací em miro els camps amb les corretjoles vives, els gorets
per merèixer i els rostois estan cridant l'arada, i això que
estem ja encarats amb Sant Martí. ¿És que creieu que baixaran
els àngels a llaurar, o teniu qui vos fa un violari per a quan
els canyats hagin fet les darreres extremituds?

Callaven, les pobres dones, abaixant els caps com mig
avergonyides davant del cavaller, que s'anava tornant més
seriós cada vegada. Aquest continuà, alçant el braç dret amb
posat amenaçador:

-Ah, poble de Vall de Pedres! ¡Que en vas de malament! Bé és
veritat que per tot arreu avui s'han trabocat les coses, que en
molts indrets el poble desmandat trepitja les lleis que fins
ara el governaven, però a vosaltres la malura vos ha tocat més
fort que a ningú. Abans teníeu l'espina d'un amo poc
considerat, que no us estimava com mereixíeu, perquè no us
coneixia; avui, per desfer-vos-en, vos aprofiteu de la revolta
i, a manca de desvergonyits que no heu trobat entre vosaltres,
els heu fet venir de fora, clavant-vos una altra espina que
pica més fondo que aquella; vos heu entregat a gratcient a un
malvat que vos explota pitjor que l'amo, perquè us coneix
massa, però que us ofereix part del fruit de les seves
dolenteries.

Prou que ho sé, on són els vostres homes! Són allà baix; a
furar el cau, com vos deia suara. Els més desanimats van al
davant, amb l'arma als dits, a punt de fer foc; els més
vergonyants els hi guarden les espatlles, proveïts de sac i
cordes, per a enfardar el fruit de la rampinya que els temptà;
i vosaltres, les seves esposes i filles, aquí, esperant que
tornin, qui sap si per a fer raons als que no s'hagin sabut
aprofitar prou de la desfeta.

Ah, gent de Vall de Pedres! Abans vos estimava perquè éreu
honrats, i us planyia perquè us veia poc sortosos. Avui no us
puc plànyer, perquè la sort vos l'heu jugada en mans d'un
dolent; ni us puc estimar, perquè heu perdut l'honradesa,
entregant-vos a les gaubances de la ganduleria i del furt. Els
vostres pares vos ensenyaren a témer a Déu i a guanyar-vos el
pa amb el suor de la cara, vosaltres, digueu-me!, ¿què els hi
ensenyareu, als vostres fills?

La peroració senzilla i concisa del jove, dita amb veu vibranta
que ressonava fins als darrers recons de la plaça, es clavava
al mig del cor d'aquelles bones dones, que començaren a
sanglotar, fent protestes d'innocència i de bondat. Moltes
d'elles començaren a agenollar-se, com si es trobessin davant
d'un ministre de Déu.

~ No, no! No soms pas nosaltres. Són ells, que obren per llur
capritxo. ¿Què hi podem fer, pobres de nosaltres, davant de
llurs fatxenderies? ¡Bona sorts, encara, si no ens toqués el
rebre! No ho cregui, no, don Ramon, que siguem tan dolentes.

Alguns dels pocs homes que al poble quedaven, s'atansaren,
tractant també de reivindicar-se als ulls d'en Montbrió, que a
cavall, en mig d'aquella gentada de dones i criatures ploroses,
semblava un profeta del temps bíblic reptant el poble d'Israel
per les seves malvestats.

-Si vostè no hi posa un remei, el poble està perdut- avançà
una.

-Sí, sí! Vostè ho pot fer- clamaren totes a chor.

-Jo?- contestà en Montbrió, amb certa aspresa.

-¿I què puc fer-hi, jo, en coses que no em pertoquen? Som el
vostre batlle, per ventura? Vosaltres podíeu fer-ho i no ho heu
fet; vosaltres podíeu avenir-vos i conjurar-vos, negant als
vostres homes la pau de la llar, fins que posessin seny. ¿Per
què no ho fèieu?

Aquí teniu un pobre vell, que és vostre pare espiritual. L'he
trobat presoner, amb guardes a la porta; l'he trobat sol i
vern, plorant amb llàgrimes de tristesa la ingratitud de sos
filigresos. I jo us pregunto, dones: Vosaltres, que bescanteu
els homes, ¿què heu fet per a eixugar-li les llàgrimes, al
vostre pare? ¿Quantes de vosaltres heu anat a trucar en aquella
porta, duent-li un consol al cor, vosaltres que tantes voltes
hi heu trucat per a pidolar una almoina o un remei per a
vostres mals?

I d'aquelles pobres dones d'allà baix, que vostres marits i
fills, al comando d'un brètol foraster, assetgen amb l'odi al
cor, com el gat a la rata, ¿què teniu que dir-ne, vosaltres que
sabeu bé que sos ulls ploraven amb els vostres i ses mans
s'afanyaven a curar les pròpies ferides que el seu patró
inconsiderablement vos obria?

Els sanglots creixien, prenent accents d'arrepentiment.
Aquelles dones, que abans es creien dignes sols de llàstima,
comprenien ara que també hi tenien el seu tant de culpa en el
sofriment de ses desditxes.

-Perdó! Perdó!- clamaven moltes d'elles, encara per terra,
mentre el cavaller procurava sortir-se del rotllo, tot dient,
amb sa habitual tranquil·litat:

-Alceu-vos, bones dones, que jo res vos haig de perdonar, ja
que a mi en res m'haveu ofès. Els pecats contra el cel, el
Rector vos els perdonarà si els hi confesseu; dels demés, si no
els heu comès, no hi ha que parlar-ne: qui l'hagi feta que la
pagui. Jo no vinc pas com a enemic del poble; vinc sols en
defensa de les persones a qui estimo. A manca d'altra
autoritat, jo seré el defensor dels desvalguts. Vinc sense
armes, com veieu, perquè la justícia de Déu no en necessita. Jo
la imposaré, la raó, a les bones, si la gent de bona voluntat
ajuda; i si no, a les males, i allavors tots ne plorareu.

I tirà pausadament carrer avall, seguit de tota la gentada. A
la sortida del poble es parà de nou, i, girant-se vers la
multitud, cridà amb veu ferma i pausada:

-Segueixin-me els homes de bona voluntat! Dones i criatures:
torneu enrera, i si no heu de posar l'olla al foc, perquè els
vostres ja es guanyen el pa, amanit per les rancúnies,
aneu-se'n a l'església i demaneu al bon Rector que us ajudi a
pregar per vosaltres, pels vostres i per mi, perquè en bona
veritat vos ho dic: ¡abans que caigui el dia, o posaran seny
els esbojarrats o més de quatre no tindreu prou ulls per
plorar!

I tornà a empendre la marxa sense girar la cara, com qui té la
seguretat de què les seves ordres no tenen retop. Efectivament:
se triaren els homes de les dones, i aquella massa de gent,
influïda com per art de bruixeria, formiguejà una estona en
l'estretor del carrer, fins que per fi, capficada i mormolanta,
prengué via carrer amunt, anant a recontar ses penes i ses
esperances sota les naus del temple, on son vell i xacrós
Rector procurà confortar-la amb mots de bé eixits del cor.



IV

Bé hi escau la soledat en els erms i boscos, a on s'hi veuen a
penes senyals de la indústria humana; més, quan es manifesta en
les viles i en les planes conreuades, a on cada pam de terra
porta la impremta de la mà de l'home, ¡que n'és de trista, la
soledat! Si heu vist una vila assolada per la pesta, si heu
trepitjat una comarca deserta pels horrors de la guerra o pels
cateclismes de la naturalesa, bé l'haureu sentida la tristesa
d'aqueixa soledat, que llavors pren el nom de desolació,
punyenta com un sarcasme, si per ventura el sol rialler
joguineja amb tots els esclats de sa natural riquesa.

Així ho pensava en Montbrió quan, al desembocar dels carrerons
empedrats de rierencs i encaixonats per les tàpies dels horts
del poble, s'estengué davant de sos ulls, inundada de llum,
l'ampla vall, vorejada de boscos i herbeis, que començaven a
enrogir-se pels primers entretocs de l'hivern. Els camins eren
deserts. Els blat-de-moros, amb les panotxes mig  esberlades,
tot just aprofitades les espigues com per mà mal agradosa. Les
trumfes, mig descolgades i florejades, com per obra d'un
massafart. Els farratjons podrint-se per les bolques, i les
vesanes, voluptuosament assaonades, semblaven cansar-se
d'esperar les maritals caricies de l'arada, que diposités en
ses prolífiques entranyes la sement, signe potencial de vinents
esplets. Per lo demés, ànima viventa enlloc.

Sols més avall començaren a veure algun que altre individu, que
marxava arrambat per les margeres o posant-se a cobert sota els
roures dels propers boscatges i que, carregats amb fardos més o
menys visibles, es comprenia bé que anaven de frau, per la
dalior que posaven en fer-se fonedissos.

Els acompanyants d'en Ramon ne donaren prompte l'explicació.
Eren els fadrins de la grilla que havien iniciat el saqueig en
les cases veïnes a Serra-Bruna, més compromeses pel senyor, de
primer d'un modo vergonyant i aprofitant-se del general desori,
com qui diu per a fer boca i ensenyar els aprenents.

De sobte, en un girant de camí aparegué en Pascal, que es
llançà amb grans demostracions d'alegria.

-Visca don Ramon, vatualisto! ¡I quan m'alegro de veure'l!
Repudai, i que ve just! ¡Que, si no, li dic que aquí hi ha un
_desfècit!_

En Montbrió correspongué, amb el bon humor de sempre, a les
demostracions del seu amic.

-I doncs, Pascal, què em dieu? Home! Si sembla que el dimoni hi
balli, en aquest poble. I...poc a poc: de quins sou, vós?
Perquè ara vaig comprenent que això s'ha de preguntar, per no
trobar-se en un compromís.

A la broma d'en Montbrió en Pascal hi contestà en sèrio:

-No me'n parli, home! Si ara mateix ni un ho sap.- I,
acostant-se més al jove i baixant la veu, afegí: -Si es tractés
només que d'aquest pudai de mal-fart, li juro que no m'hi
enquimeraria pas gaire, a fe a fe; mes... aquella senyora,
pobreta, que és tota bondat, ¡quin fart de patir de cos i
ànima, la santa dona! I aquelles dimoselles? La pubilla, que li
juro que és d'allò que no hi ha i que es va decandint, pudai!,
com una candela de xavo... Li dic que per elles soles me
perdria!

I decantava cap al jove sa cara migrada, repelosa com una
escorça de roure; on brillava tot un mar d'expressió i de
sentiment.

-Per més que... no es cregui, don Ramon- afegí, -que això va
mal! Aquest brètol del Cerdà ho ha empastifiat de tal manera,
que ara mateix aquí no hi podrem viure, ni rics ni pobres. Això
no s'havia vist mai!

I amb aquella verba especial, que tant divertia a en Montbrió,
començà a donar compte de tot lo que sabia i de lo que
suposava, interrompent-se ell mateix a cada pas.

-Ara ja ho sap tothom, que vostè és aquí. Jo mateix vinc
d'innovar-ho an en Llissàs. I ¿sap com ho he sabut? Doncs venia
de rebre ordres d'en Llisàs i m'encaminava, fora camí, dret a
la Rectoria, quan me veig venir an en Baldiri i els demés que
estaven de punt vigilant el pobre Rector... ¡Ja ho deu saber,
que a Mossèn Joan me'l tenen vigilat com un pres, pobre home!
Aquest sí que és un altre màrtir que em trenca el cor. I ¿ha
vist com està xafat? Les penes se'l mengen, sant home; i, no es
pensi, que li ve tant d'aquí baix com d'allà dalt- senyalant
successivament a Serra-Bruna i el poble. -Doncs, com deia,
baixaven rabents... Jo que dic: «¿Qui repudai els empeny, an
aquests, que tant rodolin?» Jo que els crido: «Què hi ha,
nois?» Res... per avall... Només en Baldiri m'ha fet una mueca,
com volent dir: «Si, fes l'orni, manu...». Jo que dic: «Això és
que ha arribat don Ramon o la Guàrdia Civil. Més amunt una dona
m'ha dit: «És l'hereu Montbrió, que és arribat ara mateix».
«Ah, pudai! Ja jo deia... I ara aquests corren a avisar-ho al
Cerdà. Jo que giro cua, i cap a contar-ho an en Llissàs; que ja
era allà baix, a les anques del món. No n'ha està poc, de
content! Perquè l'home, de coratge, ja en té però li dic que
s'hi veu verd amb tot això. «Vés! Busca'l corrents, m'ha dit, i
digue-li que vinc tot darrera!» I aquí el té: vegi'l.

L'altre feix de nervis d'en Llissàs ja apareixia al lluny, i no
trigà pas gaire en adjuntar-se a l'estol d'en Montbrió,
saludant-lo amb l'efusió del que, empenyat en un mal negoci,
veu acostar-se-li un bon puntal. Espontàniament i sense que
ningú, ni el mateix Montbrió, ho estranyés ni discutís, semblà
quedar convingut que aquest era el general i aquell el seu
segon. Així, s'apressà a donar-li compte de lo que havia fet i
de com estava la cosa, afegint tot sovint: «Ara, vostè dirà lo
que cal fer», o «Si a vostè li sembla, es podria fer això o
allò».

Com ja feien un grupo massa visible, s'havien ficat en el
primer terme d'un bosquet proper, a on celebraren una mena de
consell de guerra. En Montbrió parlava poc, però escoltava
molt, imposant-se bé de la situació, Se limitava, de quant en
quant, a fer preguntes concises, per exemple:

-Quants creieu que són els més desesperats?

A aquesta pregunta hi contestà en Llissàs ornamentant ses
paraules amb tota la riquesa de sa mirada expressiva.

-Ja veurà: ens hem d'entendre. Si, com fins ara, no hi ha qui
puga rebatre el Cerdà, compti que tot el poble és d'ell. Si
surt algú que amb una mica de sort li faci cara, ja li responc
que de prompte li pendrà la meitat de les forces.. ¡Bèn
dolents, dolents...! Cregui que no passen de dues dotzenes,
comptant-hi els forasters, i encara aquestes dues dotzenes són
temibles com a braços del Cerdà. Sense ell... uns amb altres
per un got de vi se'n faria lo que es volgués. ¡Ara, tingui ben
en compte que el Cerdà val per tots! ¡Pensi que és dolent com
un mal gra, que està endimoniat fins dalt de tot, i, com que
està compromès fins a l'ànima, farà el diable quatre al
jugar-se el tot pel tot. Cal reconèixer-ho, don Ramon: la
situació és grave, compta amb bons padrins, i aquest home no
s'aturarà davant del més gros disbarat.

Resumint el resultat de la conversa, en Montbrió en deduí que
en Llissàs no duia cap plan concret, ni es sentia amb prou
forces per a fer resoltament cara al Cerdà. Sols, portat per
l'instint de conservació i sublevat pels desmans que aquell
cometia, havia procurat realçar l'esperit dels veïns de millor
voluntat, per veure si li posaven un fre. En part ho havia
lograt, però en trobava molts que no s'atrevien a declarar-se,
per temor de quedar en pitjor situació si fracassaven.

Ara li tornava a preguntar:

-Vegi, doncs, què podem fer.

En Montbrió es mostrà poc explícit, potser perquè tampoc tenia
un plan ben concret. No obstant, n'insinuà un.

-Jo- digué -me'n vaig a Serra-Bruna.

-Oidà! I que aviat ho ha dit!- interrompé en Llissàs. -No veu
que no el deixaran passar? I com vol anar-hi?

-A les bones, si puc, i si no... com pugui; però jo abans d'una
hora, si som viu, seré a Serra-Bruna- contestà impertorbable i
sense afectació el jove. -Un cop dins, completaré el meu plan.
Probablement convocaré a tothom i allavors és precís que
vingueu tots, barrejats uns amb altres, amb posat de pau.
Entretant, féu córrer aquesta veu i que ningú falti.

Encara que vagament expressat, s'entreveia la idea d'en
Montbrió i tots l'aprovaren. Sols en Llissàs repetia fent
mueques:

-El Cerdà, el Cerdà, és qui em fa por! Recordi's de què disposa
de més de quaranta homes armats. S'ha de gastar molta mònita,
don Ramon.

-Mònita?- féu aquest. -No en conec sinó una, aplicable al cas
present: procurar fer obrir els uis als de més bona fe i
desemmascarar els malvats. Aquestos botaran, ja ho sé, i serà
precís opósa'ls-hi els desenganyats. Si això no dóna resultat,
doneu-ho tot per perdut. Ja serà sols qüestió de la defensa
individual. Ara vosaltres escampeu en totes direccions la nova
de què jo porto la pau. Feu que vegi força cares amigues entre
la colla. Estigueu tots a la mira, i... del demés Déu dirà.

I, quedant-se sols amb quatre o cinc dels menys compromesos,
seguí el camí cap a Serra-Bruna.



V

No trigaren gaire a veure petits escamots de gent, estacionats
a les envistes de la masia de Serra-Bruna que es dibuixava al
fons, severa i silenciosa. Semblaven volades de corbs que
sotjaven pacientment les darreres extremituds de la bèstia
estimbada, amb les carns de la qual esperaven deleitar-se.

En Ramon es desvià. per a estudiar la possibilitat de forçar el
siti passant per llocs excusats; però, veient-ho difícil, tornà
al camí ral, seguint avant.

Sa aproximació devia haver ja sigut notada, perquè es produí
algun moviment d'anants i vinents, particularment en un dels
escamots que ocupava el camí en la mateix línia del siti. En
mig d'aquest hi descollava el Cerdà, amb sou aire petulant,
vestit de gorra de pell, gec pelut, calces amples i la manta
ratllada, caient-li a grans plecs del muscle esquerre. Duia a
l'espatlla una tercerola.

En Montbrió no abandonà son posat indiferent, i parà la marxa
fins a topar-se amb el capitost, que, veient-lo venir, estava
palplantat al mig del camí.

-Bon dia, bona gent!- digué llavors, amb la major naturalitat,
salutació que sols fou dèbilment contestada per alguns de la
colla, però no pel Cerdà que, amb la vista fixa sobre el
cavaller, semblava que se?l volgués menjar.

-I això?- continuà aquest en el mateix to. -Què estem de gales?
¿Què esperem el Bisbe, potser?

La xulada féu tan poc efecte com la salutació. Sols els més
innocents mig rigueren; els demés semblaven tots preocupats,
com si esperessin alguna cosa més sèria. Els llavis prims del
Cerdà es desplegaren sota un nas d'òliva, i sos ullets vius
accentuaven sa penetrant intenció.

-Lo que esperem- exclamà en to imperatiu, -a vostè poc li
importa. Lo que convé és saber vostè qui és i a on va.

El jove es posà prompte a l'altura de les circumstàncies, i
sense perdre l'aplom li respongué:

-Qui som jo, no tinc pas de dir-vos-ho, com tampoc necessito
preguntar-vos qui sou vós. Jo faig la meva via i passo pel camí
ral. ¿Què hi ha que dir en això?

-És que el poble està en estat de siti i aquí no passa ningú
sense els passaports del _Presidente de la Junta
Revolucionaria_

Dient això, el Cerdà es despenjava la carrabina de l'espatlla,
tot quadrant-se al mig del camí, amb posat de ferma resolució.

Era inútil discutir amb un home que ja presentava les forques
per davant, i el jove li medí d'un cop d'ull tota la malignitat
d'intencions. Ademés, els moments se feien crítics, ja que
l'espectatativa del xoc que anava a produir-se entre els dos
personatges atreia els grups d'armats. Dintre pocs moments en
Montbrió en seria voltat i impossiblitat de lliurar-se de les
grapes del Cerdà, que no desaprofitaria pas l'ocasió de
destruir la darrera esperança dels sitiats. Calia, doncs,
aprofitar aquells instants en què l'enemic estava encara
descuidat, en espera d'una agarrada que, més o menys llarga,
estava sols al començament.

Així ho comprengué el jove, amb admirable rapidesa de
pensament, i, sense cap senyal de transició, passà de la
tranquilitat que aparentava a l'acció més enèrgica. Replegà les
regnes, ensems que clavava sense compassió els esperons al
ventre de la pobre bèstia, que, al sentir-se tan brutalment
obligada, llançà un ruflet de dolor i, redreçant-se com un mal
esperit, botà per sobre els del grupo, que, sorpresos de la
violència de l'inesperat moviment els hi faltà temps per a
fer-li lloc. El Cerdà, que era el primer, collit en el mateix
moment en què anava a encarar l'arma, entrebancat amb la manta
que li privà la llestesa de l'acció, rebé una forta refregada
que el féu giravoltar i mig caure de morros damunt la margera
del camí.

-Alto! Alto! Foc a ell tothom!- cridava renegant com un
condemnat, i, tot redreçant-se, acompayava l'acció a la
paraula. La seva bala passà brunzint i esfullant els arbres del
camí. Se seguí un espetec d'escopetades; però, fos que no hi
havia prou mala sang o fos perquè lo sobtat i atrevit de
l'acció els deixà a tots glaçats, lo cert és que l'ordre del
Cerdà s'obeí massa tardanament per a fer bona punteria, i els
més restaren bocabadats, mirant-se com s'allunyava el cavaller
aplanat sobre la bèstia allomada, fins arribar al portal de la
masia, que se li obrí de bat a bat.



VI

-Basi, cadascú al seu lloc!- cridà en Montbrió, separant-se
dels que joiosament li donaven la benvinguda. I enfilà l'ampla
escala amunt, saltant els graons de dos en dos.

Mig enlluernat per l'esclat de sol que deixava a fora, a penes
s'adonava de l'ombra graciosa d'una dona que, mig esvaïda sobre
el catxapit de ferro, l'esperava al replà de davant del
vestíbul. La llum que queia de la claraboia, il·luminant-la pel
cim de la testa, feia joguinejar, com una boirada de primavera,
una tofa de cabells artísticament descuidats sobre son front.
Sos ulls, encesos per l'insomni i les angúnies, brillaven
plorosos sota ses negres celles, i sa boca, tristament plegada,
no jugava quasi amb els clotets d'aquelles galtes abans tan
xamoses i ara ben desmaiades.

Ses mans s'allargaren dolorosament vers el jove, que,
adonant-se'n, es parà corprès. Aquella malencòlica visió de
linies ascètiques i pures, de tal manera transparentava els
sofriments de l'ànima aclaparada per un dolor sense expansió,
que, malgrat sa bellesa, que sintetitzava totes ses aspiracions
i follies d'artista enamorat, li produí un sentiment de pietat
profundíssima. Més, encara, quan sentí sa veu dolça i baixa com
un sospir que li deia:

-T'he vist venir i aquells trets se m'han clavat al mig del
cor, penedint-me greument d'haver-te cridat. Perdona'm, que no
pensava posar en perill la teva vida. Has pres mal, estimat del
meu cor?

-No, hermosa- féu ell, prenent-li ambdues mans i rabejant-se
dins la dolorosa serenitat de ses mirades. -No, hermosa; allò
eren salves que galejaven la bona arribada del teu enamorat.

La delicada transposició del jove féu somriure amargament la
donzella.

Aquell continuà, tot menjant-se-la amb els ulls:

-Te trobo més hermosa que mai, però traspassada d'un modo que
em trenca el cor. ¿Què estàs malalta, filla?

-Si, malalta d'enyorament, de passió d'ànima i... de tan fingir
un valor que fa temps que el som acabat. ¡Prou que t'ho contava
en mes cartes, però tu no me'n creies!...

-Sí, que te'n creia, filla- contestà en Montbrió amb
exaltament, adonant-se de què s'enfosquia encara més la cara de
madona adolorida de la seva estimada. Sí, que te'n creia, i Déu
sap la guerra encesa en què es debatia mon cor, bategant d'amor
per tu i cruelment injuriat per ton pare. ¿Creus tu que es
resolen tan fàcilment els plets en què s'interessa un cor
bàrbarament partit en dos? Allavors me semblava que cedir massa
aviat era egoisme, mes ara penso que l'egoisme estava en fer-me
sord a vostres penes. M'afalagava el veure'm solicitat d'allà
on havia sigut rebutjat com un captaire, i trobava, fent-me
gruar, un refrigeri a les ferides de mon amor propi. De lo que
no m'adonava, desventurat de mi, era que amb mes grolleres
satisfaccions xipollejava sobre un cor innocent i del qual mai
he sigut prou digne. Me n'arrepenteixo de veres i t'ho confesso
perquè em perdonis, vida meva. Me perdones: oi?

No l'havia de perdonar, pobra noia! sols que no pogué
manifestar-l'hi sinó amb tot l'arrobament de sa fesomia, que
passà com de mort a vida, perquè en aquell instant aparegué la
Loreto, que, més arrabatada que sa germana i més disculpada
pels pocs anys, se llançà inconsiderablement al coll del jove,
plorant com una Magdalena. A poc comparegueren les minyones del
servei, també plorant d'esperança, com els nàufrags a l'obirar
la llanxa de salvament.

Al vestíbul hi trobaren a donya Dolors, que es desféu en iguals
demostracions. Sa figura esllanguida i sa cara demacrada i
malaltissa, afectaren extraordinàriament el jove, ja prou
arrepentit d'haver retardat tant un auxili que poc abans hauria
sigut relativament més fàcil que ara.

-Senyora- exclamà, procurant reaccionar-se a si mateix, un poc
desconcertat per aquelles manifestacions que sa arribada
provocava, ni més ni menys que si ell fos l'únic amparo de tots
aquells sers desvalguts: -m'han cridat i aquí em tenen. Vegin
en què els puc servir. Disposin de mi per quant me creguin
necessari.

La bona senyora no pogué respondre sinó amb sanglots i mitges
paraules, que demostraven el decaïment de sa naturalesa,
gastada per tants mesos de sofriments físics i morals. Fins
semblava que s'anés a desmaiar, i en Ramon, prenent-la, amb el
carinyo i familiaritat d'un fill, per la cintura, l'obligà
amorosament a asseure's en un pròxim sofà, tot provant de
portar-li ànim i consol.

En aquell moment s'obri poc a poc una porta, i en son llindar
hi aparegué la silueta de don Eudald, dibuixant-se dèbilment
sobre la fosquedat del passadís que duia a l'estudi. Desfardat,
amb la roba plorant-li damunt del cos, esllanguit a força de
perdre greix, i amb la barba de quinze dies, talment semblava
un espanta-pardals que es mogués a impuls del vent.

Féu alguns passos dins de l'estància, i quan en Montbrió,
posant-se de peu, anava a sortir-li políticament a l'encontre
per a saludar-lo, se li encarà i, amb veu més forta del que
podia esperar-se de son aspecte, exclamà:

-Ah! És l'hereu Montbrió, el profeta de les desgràcies, el que
tocava a rebato clamant revolució. Aquí la té, la revolució; ja
s'han trabocat totes les coses, tal com vostè volia; ja lo de
baix va a dalt i tot lo que abans mereixia respecte ja ho té
ara per terra! ¡Ja no hi ha Rei que governi ni Papa que
excomuniqui, i la gent de bé es veu perseguida com les feres!
¡Aquí els té, els de la sang nova, assedegats de la dels que
tenen alguna cosa per perdre! ¡Vaja, que ja pot estar content
de la seva obra!

Aquest parlament, en boca de l'home que creien aniquilat pel
pes dels contratemps i per l'arrepentiment (inútil per tardà)
dels propis actes, féu en aquelles atribulades dones igual
efecte que el barbol del tret quan ix d'una escopeta que tothom
creia descarregada. Comprengueren, amb estupefacció, que
l'enxiquiment d'esperit que tenia a l'home en els primers
límits de l'estupidesa, no era sinó efecte del terror per les
desgràcies presents i futures que havia provocat, però no fill
del convenciment moral del propi mal procedir, i que la vista
de la persona a la qual, en sa mesquinesa de sentimens,
continuava atribuint la font de ses desgràcies, li havia
revetllat totes ses antigues antipaties.

No fou menys terrible l'efecte que produí a en Montbrió.
L'espectacle llastimós d'aquell home que gallejava sense to ni
so, no tenint esma per a sortir-se sol del mal pas en què, per
sa inqualificable tossuderia, es trobava; lo punyent de la
injustícia que amb ell cometia, suposant-lo autor de lo que amb
tant d'empenyo havia profetitzat, i potser la desil·lusió que
li causà al compendre que son ofensor no li estimava en res
l'auxili que venia a oferir-li, fins amb perill de la vida, lo
qual semblava canviar son brillant paper de redemptor en el
d'un vulgar trapasser que es fica en lo que no li pertoca, li
portà una glopada de fel al cor, produint-li tal rebull de
sentiments, que havia d'esclatar en una d'aquelles tempestats
pròpies de son temperament apassionat. Oblidà circumstàncies de
temps i lloc, no es recordà de què es trobava en casa agena, en
presència de dones aclamaïdes per les penes, ni tan sols de què
entre elles s'hi trobava ella, la seva estimada, el gran amor
de la seva vida.

-Vostè s'enganya, don Eudald- començà a dir amb veu reposada,
però que havia de fer la creixença del tro. -Vostè s'enganya:
els revolucionaris que hi ha allà fora, no els he fet jo, sinó
vostè. No són els meus: els de vostè, són. Aquesta sang que
bull sota les tàpies de la casa i que es frisa per la
destrucció i pillatge, no és la sang nova per la qual jo
clamava i clamo encara. No; és la vella, la sang recremada pels
agravis de vostè i emmetzinada pels desprecis i l'abandono de
l'_iglésia conservadora_  del propi benestar en que vostè
combrega. Són els infeliços parcers, als quals vostè disputava
la meitat de les suades, perquè deia que amb els dos terços
s'hi feien rics i orgullosos, i a vostè li convenien pobres i
humils, carregant-los per tornes les talles, la llavor i el
delme; són els menestrals, als quals vostè edificava amb
exemples d'equitat, carregant-los les contribucions que es feia
rebaixar per sos padrins de la política; són tots aquells a qui
disputava les engrunes de l'empriu, esclafant-los amb les
sentències injustes, comprades a pes d'or... No m'ho negui,
perquè estic disposat a tirar-li les proves per la cara. Són,
en fi, aqueixa plebe que el senyor, a cops de peu, llançava als
braços d'altre perdulari que els acabava d'escorxar per son
compte, explotant sa pobresa i sa ignorància.

Però ara, per virtut d'un sacudiment precursor d'altres de
pitjors, s'han escapat del jou d'aquesta justícia convencional,
de la qual vostè s'aprofitava tan bé, tot bescantant-la per
cara i dolenta, i... aquí els té, reclamant lo que creuen seu i
que s'ho pendran, perquè aquells padrins que abans li guardaven
les espatlles... prou feines tenen per ells.

I sap a on són els meus revolucionaris? L'hi diré per a sa
major vergonya. Són darrera el cèrcol d'eixelebrats que envolta
la casa, promptes a fer quelcom en favor d'aquell que en sa
vida ha fet res per ells. I jo mateix, aquí em té, fins amb
perill de la vida, oferint-li mos bons oficis, creient-lo
redimit pels desenganys i l'experiència, no pensant mai que qui
no ha sabut fer-se respectar per la rectitud i justícia dels
seus actes, ni ha tingut coratge per a fer cara a les
situacions que amb son orgull i falta de sentit comú s'ha
creat, fóra capaç d'insultar al que li allarga la mà per a
salvar-lo.

Quedi's en nom de Déu, miserable sibarita de la poltroneria-
afegí, dirigint-se vers la porta. - Surti-se'n com pugui de la
tarenyina que vostè mateix s'ha teixit, i... perdoni de
l'enfado. Però no me n'aniré sense dir-li que el faig
responsable, davant de Déu i dels homes, de les desgràcies que
atreu sobre sa desditxada família, tan innocenta de les seves
baixeses com malaguanyada per qui, havent sigui bo per a
embolcallar-la en una atmosfera d'odiositat i desprestigi, és
incapaç de defensar-la com un home que s'estima.

¡Bé n'havia rebudes, don Eudald, d'envestides del jove
enginyer, que diferents vegades l'havia sufocat amb la seva
sàtira punyent i crua, però mai l'havia reptat amb tal feresa,
ni l'havia anorreat amb aquella contundència de boig! Ses
paraules li caigueren a sobre, com garrotades, i el darrer
pàrrafo, sobretot, el féu caure aplomat sobre un silló, com un
bou sota la massa del carnisser.

I ¿què direm d'aquelles pobres dones, arrossegades de conflicte
en conflicte, que quan, ja al fons de l'abim i amb l'aigua al
coll, donaven els darrers crits de misericòrdia, sentien
esborronades com l'home fatal que les havia perdudes, sense
esma ja per a valer-se a si mateix, rebutjava encara, rencorós,
la mà generosa que els hi oferia la d'arrera esperança de
salvació? Son desconsol fou tan intens, que en Montbrió se
n'impressionà fortament. Donya Dolors, presa d'un gros
trastorn, se li tirà als peus, pregant-li que no fes cas
d'aquell boig suïcida, que ja no sabia lo que es deia, i que no
les abandonés en aquell trànsit de mort. La Loreto, repenjada
al seu coll, li banyava el pit amb ses innocents llàgrimes; en
tant que les minyones del servei, de genolls per terra i
plorant llàgrimes vives, li barraven el pas de la porta.

En quant a la Montserrat, cas estrany (i l'explicació del qual
és difícil desentranyar dels més fondos replecs del cor de la
dona), en els moments en què en Montbrió triomfava, alçant-se
com un déu irat sobre aquella trista i desvalguda família que,
postrada a sos peus, li implorava perdó i misericòdia, ella, la
deixebla convençuda, la seva enamorada, la que s'emmirallava en
sos ulls i li dedicava tots els sospirs de la seva ànima, el
deixà per a córrer als peus del pobre i vençut autor de totes
les seves penes, a qui prodigà les més tendres carícies.

-Pare!- li diu, amb sa veu flexible i carinyosa. -Per què és
tan cruel amb nosaltres? ¿Què li hem fet perquè ens vulgui
perdre, fins perdent-se vostè mateix?

Hi ha, entre els experiments de la física recreativa, el de la
_nota simpàtica_, a qual única vibració es commou la flama
d'una candela cada vegada que ressona en mig dels ruixats
d'harmonies d'una tocata. No sé si això és prou bona
comparança, per a  explicar lo que li succeí a don Eudald al
sentir la darrera frase de la seva filla. Li vingué com un
tremolor, i una suor freda inundà son cos. Després sentí com si
se li esquincés alguna cosa a dins del cor, i, nuant-se-li la
gola, començà a sanglotar i a vessar abundoses llàgrimes, ell
que en mig de
totes ses tribulacions, de sos terrors, de sos desenganys i de
tots els rebregaments de son amor propi, no havia pogut mai
vessar-ne ni una.

-Filla meva!- cridà amb veu afònica i prenent-li la cara entre
ses mans. -¿Què puc fer-hi jo, si som d'una manera que sembla
com si les veus de la raó no poden entrar en mon cor sinó a
punyalades?

En Montbrió, que, desconcertat i sense saber què fer, pugnava
per tornar a donya Dolors en son seti, copsà al vol aquell crit
de suprema agonia de don Eudald, i, amb son temperament
admirablement afinat, ne comprengué tota la transcendència.
Aquell esperit enterc, rebelde i orgullós, aquella ànima que
encara bategava irreductible dins un cos sense esma, aplanat i
desfet, estava en la seva crisi. I ell, que l'havia tantes
vegades apunyegat sense compassió i que ara mateix acabava
d'aglanar-lo amb el pes de la catilinària més coenta que havia
pogut, en son despit, conjuminar, se'n sentí vivament
interessat.

Se li assegué al costat, i prenent-li les dues mans, amb les
quals escondia son plor, tal com se fa amb un nen a qui es vol
afalagar, li digué, amb sa veu clara i reposada:

-Don Eudald: miri'm a la cara!

El pobre home obeí maquinalment. L'altre continuà:

-Vostè m'ha tingut sempre per un eixelebrat, per un
busca-raons, fins per un descamisat, però crec que mai m'ha
tingut per un embustero. És veritat?

Doncs, així- continuà, veient que don Eudald assentia, -creurà
lo que vaig a dir-li ara. Vostè i jo no hem sigut mai amics,
tal volta perquè no ens hem entès. Potser jo no he distingit
prou en vostè lo que són idees del seu temps i influències del
medi en què ha viscut sempre, és a dir, pecats de la seva època
i de la seva escola, i al personalitzar mos atacs, he sublevat
son amor propi, portant-lo a extremar sos procediments. En
canvi vostè, imbuït d'una escola plena de respectes humans,
adoradora del fet consumat i de l'ordre material i que, demés,
professa la teoria de què sols els vells saben alguna cosa,
m'ha pres per un criatura sense judici i fins sense educació ni
vergonya, i me li he fet antipàtic.

Per primera vegada, don Eduald trobà que s'identificava amb les
idees d'en Montbrió, començant a assaborir els efectes d'aquell
bàlsam misteriós amb que aquest ungia les ferides per ell
mateix obertes amb sa franquesa salvatge, i que tenia la
propietat d'acabar-li de rendir el cor. Ho demostrà fixant-li
dolçament els ulls a la cara i aclarint-se-li un poc sa
embotornada fesomia.

-Ara- continuà en Ramon, que no el perdia de vista -començo a
pensar que vostè val més del que em creia i espero que amb el
temps vostè també rectificarà son criteri respecte a mi.

Mes d'això ja en parlarem llargament un altre dia- continuà,
veient que don Euduald arribava fins a mig riure entre els
pellingos de sa cara marcida. -Ara, anem al cas, que el temps
és curt.

No tinc pas de ponderar-li, don Eudald, que la situació de
vostè i família en aquest moments és gravíssima. Per no
tornar-nos a enfadar, no esbrinem pas de qui és la culpa;
consignem el fet i fora. El país està en plena revolució, i no
hi ha avui més autoritat que la que cadascú es pren i sosté amb
son major o menor prestigi. Vall de Pedres està en mans d'un
enemic jurat de Serra-Bruna, home sense escrúpols ni
consciència, i aquest ha concitat el poble contra vostè, aquest
poble entre el qual vostè no ha sabut sembrar-hi ni una llavor
de carinyo... Aquesta és la veritat, don Eudald, si val a
dir-ho, perquè fins els pocs elements que estan disposats a
ajudar-los, és sols per la cara d'aquestes bones senyores i tal
volta per instint de pròpia defensa.

La fesomia del senyor tornà a enfosquir-se, començant de nou a
sanglotar, i dirigint-se vers sa filla gran, que seguia
aclofada a sos peus, exclamà:

-Com vos he perdut, filla meva ¡Perdoneu-me, si us plau!- I
dirigint-se a en Ramon, afegí: -¿I bé, què tinc de fer, ara,
pobre de mi?

-Rendir-se a discreció, don Eudald.

-Rendir-me? Déu meu! ¿ I no estic pas prou rendit, encara?

-Rendir-se vull dir abdicar de la seva autoritat; donar poders
a la seva familia, si és que amb mi no té prou confiança;
despullar-se de tot residu d'orgull inútil i d'amor propi fora
de lloc.

-Orgull! Amor propi! Li juro que ho he ben acabat tot. La idea
de què aquest orgull i aquest amor propi m'han fet jugar la
sort d'aquestes infelices dones, únic amor de la meva vida, me
rosega el cor. Obrin com vulguin, sense cuidar-se més de mi. Si
té algun plan, executi'l; però aviat, perquè jo pugui veure
fora de perill els meus, i ja no demano res més a Déu.

-Sí que el tinc, el plan- exclamà en Ramon amb resolució; -però
és un plan dels resultats del qual no puc respondre, sinó
disposant de l'omnímoda confiança de tots vostès i de plens
poders per a obrar; perquè, per a salvar els interessos
personals, potser serà precís sacrificar... bona cosa dels
interessos materials.

-¡Sacrifiqui-ho tot, don Ramon, inclòs jo mateix... però que es
salvin aquestes pobretes, a les quals tant he fet sofrir!

I empresonant amb una abraçada la seva esposa i filles, que
atretes per sos accents de compunció s'havien arrupit a son
entorn, exclamà:

-Dolors! Filles meves! És ara, apagada la darrera espurna
d'amor propi que em cremava les entranyes, que començo a
compendre que el vostre amor és l'única aspiració noble i
divina que he sentit en la meva vida.

I en Ramon de Montbrió, de peu, creuat de braços, observà que
tota la família de Serra-Bruna, feta un cabdell a ses plantes,
podia abrigar-se allò que es diu, amb un davantal.



VII

-Missenyor m'ho acaba d'innovar- deia en Basi, tot fregant-se
les mans de goig, dirigint-se a en Montbrió: «Don Ramon és ara
aqui l'amo; respecteu-lo i obeïu-lo en tot, com si fos jo
mateix». Aquí ens té, doncs, al seu comando. Soms pocs, però
decidits a tot. Vostè mani, que ningú li replicarà un pèl.

Vejam ara si en traurem l'entec,- continuava, no podent ocultar
la seva satisfacció, -que li asseguro que m'han fet posar els
cabells blancs. Basi aquí, Basi allí: sempre en Basi per tot, i
en Basi no podia fer res de profit. Missenyor, espatarrat i
sense esma per res, no fent ni deixant fer, que és lo pitjor;
missenyora, sempre malicosa i feta una esponja, i encara sort
de la Montserrat, que té un esperit com un brau i un cor que no
l'acaba mai. Mes una senyoreta... ja se sap, què pot fer? Jo
prou el tenia el meu plan, però...

-Vejam-lo, doncs, el vostre plan- féu breument en Ramon.

-Es molt senzill: això sí, s'ha de pegar falconada a la bossa
de missenyor, perquè... ja se sap que no es fa pas xocolata
sense cacau, i quan convé... Doncs, vegi lo que hi ha que fer.
La gallardia del Cerdà consisteix en què disposa de més de
quaranta homes armats, als quals paga (de la bossa del comú,
ei!) dues pessetes diàries; doncs fer córrer la veu de què aquí
se'n donen tres, i abans de dos dies ne tindrem més que no en
voldrem, i... allavors, ja me n'encarrego jo de posar-li les
peres a quarto, a aquell brètol...

-Ai amic Basi, que n'àneu de lluny d'osques!- féu en Montbrió,
interrompent-lo. -Ja li vull pegar, la falconada, a la bossa de
missenyor, que dieu vós, mes no per a comprar homes a tres
pessetes. Hem de picar més fondo i tractar de curar la llaga en
lloc d'enverinar-la. Jo no tinc pas de defensar els
terralloners, encara que els crec més enzes que criminals, ni
menos al Cerdà, al que tinc en el mateix concepte que vós; però
no s'està pas Serra-Bruna tan net de culpes i pecats, que
puguem gastar gaires gallardies. A això hem d'anar: a què la
causa de Serra-Bruna sigui la del dret i la justícia, no
planyent sacrificis per a lograr-ho, i veureu, com
espontàniament se desllinden els camps; allavors sí que podreu
dir que són enemics tots els que tingueu al davant i
tractar-los com a tals.

-Sí, prou...- féu, tot gratant-se el cap, en Basi, que no
comprengué pas bé lo que en Montbrió li deia, -ja ho entenc;
però miri que el Cerdà és un mal sorge... i per aquest camí,
quan hi arribarem... potser serà tard.

-Serà tard?- respostà l'altre cloent la conversa. -Potser sí,
si perdem el temps. Lo que convé és parlar menos i obrar més.
¡Apa mans a l'obra!



VIII

De la primera feina se n'encarregaren les dones. Les minyones i
masoveres més animoses sortiren del mas, unes cap a llevant,
altres cap a ponent: parlaren amb les avançades i escamparen la
nova de què el senyor Serra-Bruna convidava tots els homes del
poble a una reunió a la lliça del mas, a on s'hi trobaria don
Ramon de Montbrió.

El cas era grave i de moment ningú es decidia, perquè, quan ne
fou sabedor el Cerdà, es posà fet un foll, transmetent l'avís
de què faria foc contra qui s'atansés al mas.

Però el corc treballava ja en les files dels amotinats, perquè
el nom d'en Montbrió era garantia de pau i de serietat, i més
ara, augmentant son prestigi per l'acte portat a cap poques
hores abans, burlant-se del Cerdà a les barbes dels seus
saions.

Pe fi, alguns, més coratjosos, escorrent-se mig d'amagat,
començaren a entrar en la lliça. Son exemple animà alguns
altres, que ja ho feren més descobertament; i com el Cerdà amb
tots sos esbufecs, no s'atrevís a complir l'amenaça de fer foc,
de mica en mica s'hi anaren aplegant, de primer molts dels que,
a falta d'armes, recordant l'adagi que diu «en temps de belluga
campi qui puga», anaven proveïts de sac i cordes, i després
altres i altres, fins els armats, alguns d'ells a sou del
Cerdà.

Aquest treia foc pels queixals. Si els deixava fer, el resultat
seria que, persuadits per en Montbrió, no sols augmentarien
considerablement la defensa de la masia, sinó que fins posarien
en vertader perill la seva autoritat.

-A atrevit, atrevit i mig- se digué, resolent-se a jugar el tot
per tot. -A dintre tothom!- cridà als seus. -Hem de desfer
aquest marro, enc que sigui a escopetades.

Mig plena la lliça de gent, veieren arribar el Cerdà,
acompanyat dels seus voluntaris, inclòs la secció uniformada
dels de Vall-llosell, al comando del Sastret, que de nou havia
sol·licitat d'aquella Junta Revolucionària, com a gent de més
confiança.

En Montbrió fou aconsellat de barrà'ls-hi la porta, però s'hi
negà en rodó. Ni tan sols l'entrada de la casa permeté tancar.
Això sí, féu reforçar la guarda de l'escala i apostar alguna
gent prop de la miranda, amb ordres riguroses de què ningú es
fes visible ni donés senyals de vida sense les seves expresses
ordres. De tot aquest rem ne quedà encarregat en Basi.

Amb això, ja entrava el Cerdà amb gran gallardia, rodejat de la
plana major de la Junta Revolucionària.

La situació es feia imponent, i tothom estava amb l'ànima en un
fil, fites les mirades en els dos capitostos, l'un verd de
coratge i l'altre, en Montbrió, passejant-se reposadament i amb
les mans a les butxaques per davant de la porta.

Formada la gent o, millor dit, arrenglerada al mig de la lliça,
l'esquadra de Vall-llosell, tan prop de la porta com fou
possible, el Cerdà, després de dirigir furioses mirades a dreta
i esquerra i d'escopir repetidament la bilis que li pujava a la
boca, se dirigí amb descaro a en Montbrió, preguntant amb veu
rogallosa:

-A on és l'amo d'aquesta casa?

-Som jo, l'amo- féu l'altre, deixant de passejar i
plantant-se-li tranquil·lament al davant. -Què se us ofereix,
mestre?

-Responeu amb més respecte!- cridà el Cerdà tractant
d'imposar-se.- És el _Presidente de la Junta Revolucionaria_
qui us parla.

-Està molt bé, per servir-lo, però no hi tinc res que veure jo
amb aquest senyor; no m'ha fet mai cap favor ni me'n deu cap.
Me pregunteu per l'amo i us dic que som jo.

-Vós, l'amo? Vós, un foraster vingut de qui sap a on. ¿I amb
quin dret vos atreviu a dir-vos l'amo de Serra-Bruna?

-Amb el mateix dret que vós us tituleu _Presidente de la Junta
Revolucionaria_ de Vall de Pedres.

La sortida d'en Montbrió, cridant tant com ell, desconcertà un
moment el Cerdà, que acabà de despacientar-se.

-Ja n'hi ha prou, de comèdia!- digué variant de to. -Vull saber
qui ha convocat el poble, amb quin dret i a quin objecte.

-Jo l'he convocat- féu l'altre seguint-li sempre el to -amb el
dret que té tothom de mirar per sos interessos com bé li plagui
i a l'objecte de tractar els assumptes pendents entre el poble
i Serra-Bruna.

-¡Doncs sabreu que aquí no hi ha més que la Junta
Revolucionària per a tractar dels assumptes del poble; que
aquesta reunió és clandestina, subversiva, il·legal i
reaccionària, i queda des d'ara dissolta; que lo que s'hagi de
tractar ho tractarà la Junta, un cop allotjada la gent, i no
aquí, sinó a dalt, amb l'amo veritable, i no amb un farsant que
no és ningú!

Féu posat d'avançar, mes el jove se li quadrà al davant,
cridant-li amb veu ferma:

-Alto!- I, fitant-lo valentament a la cara, continuà; -Mestre,
sembla que teniu ganes d'acabar-me la paciència i ho lograreu;
ja aquest matí vos he topat al camí ral i m'heu assaltat com un
lladre i m'heu fet foc, del qual delicte me'n respondreu al seu
dia. Basta de comèdia!, també dic jo. ¿Qui sou vós pera a
cohibir la llibertat d'un ciutadà honrat, que transita
llibèrrimament per la via pública, ni menos per a assaltar-li
el domicili sense auto judicial? Avui que als raigs esplendents
de la llibertat han caigut les cadenes de l'esclavitud sota els
peus del poble, fart de sofrir les vexacions dels tirans; avui
que s'han proclamat tots els drets de l'home, fins els
inalienables, il·legislables, indiscutibles i interminables;
avui que la democràcia resplendeix com un sol, que la igualtat
nivella totes les jerarquies i que la fraternitat estreny en un
sol llaç a tots els ciutadans, és avui que veniu, en virtut
d'uns poders que ningú vos ha dat, a ressuscitar l'absolutisme,
proclamant-vos rei, que és igual que dir tirà assedegat de sang
i or, a pertorbar la tranquil·litat del comú, a explotar la
bossa del contribuient i, lo que és pitjor, a atacar la
llibertat dels ciutadans i a comprometre les conquistes de la
gloriosa revolució, que d'una manera tan admirable...

Prova de què en Montbrió conservava tota la serenitat, era la
humorada de voler desmuntar el seu adversari tirant-li pels
nassos tot una parrafada d?oratòria de club, justament de la
mateixa que hores abans ne feia sarcàstica burla.

El cert és que el Cerdà perdia terreny als ulls dels seus, i
aquest convenciment li féu sentir la necessitat d'acabar
aquella escena, tapant de qualsevol modo la boca del jove.
Veient-se molt superior en força material, tractà d'imposar-se,
interrompent-lo de mala manera.

-¡Calla, maleït burgès de terra baixa, rellotge de sagristia!
Millor faries de cuidar-te del teu patrimoni; si te'n queda,
hereu escampa, que no ficar-te en lo que no et pertoca! ¡Vés a
veure si en queda cap, dels moltons que tondia el teu oncle!
¿Què et creus que no sabem lo que cerques per aquí, rondaire de
bons partits? Tu fas com els gats al febrer...

I aquí buidà una frase bestialment crua, perfilada amb tot el
relleu de sa oratoria estrafalària.

Si amb això es proposava distraure a l'enginyer de son
objectiu, fent-lo sortir de tino i precipitar el conflicte
rebentant-ho tot, no hi ha dubte que ho logrà, perquè de sobte
se'l veié venir verd i avançar-se vers el provocador amb els
punys closos i tremolosos els llavis.

Allavors se produí una escena curta, original i estranya, que
els presents contemplaren esborronats i sense atrevir-se ni a
respirar. Els dos enemics, encarats com dos mastins gelosos,
devorant-se amb llambregades plenes d'odi, s'increpaven a mitja
veu, lo que donava a la disputa un caràcter més violent encara.

-Tu callaràs- brunzia en Ramon, -miserable desertor de galeres,
escanyapobres arrastrat.

-Guita!... guita!- bufava l'altre, caragolant-li frases
impossibles d'escriure, d'aquelles que sols es troben en els
diccionaris dels bordells i presiris.

-Badall de l'infern, potulàs, fill de ningú...- tornava aquell:
-vomita fins ta llengua d'escorpí per a fàstic dels gossos,
malvat penjoll de forca.

-Guita!... guita!...- repetia el digne president, guanyant-lo
encara per la virulència dels qualificatius que eixien de sa
boca, secs i crusos com imprecacions de condemnat, amb la
visible diabòlica idea de portar-lo al darrer extrem i tenir
peu per a desfer-se'n.

Exasperat aquest, i avergonyit de veure's compromès en tan
bestial contenda, se llançà en avant, agafant pel canó la
tercerola que el Cerdà tractava d?encarar-li.

-Aquesta és la meva!- cridà aquest amb ràbia; i, mentres alçava
la grapa dreta per sobre el muscle del seu enemic, braolà amb
veu de comando: -Voluntaris, a mi! ¡Aquest home és pres:
lligueu-lo!

Fou obra d'un instant. El braç dret de l'enginyer giravoltà amb
moviment ràpid, son puny clos descrigué una curva horitzontal a
tall de _boxer_ i anà a esclatar a les barres del president,
que ressonaren amb un feréstec claqueig, tal com un cop de mall
que caigués damunt d'un sac replè de grava. L'infeliç eixamplà
els colzes, amb moviment de garra-tibat, i, sense dir ai!,
caigué com un plom.

Se produí una sensació tan intensa com indescriptible. Amics i
enemics quedaren esgarrifats davant d'un fet que per força
havia d'assenyalar la general conflagració. El mateix Ramon
degué compendre lo crític de la seva situació, precipitada per
sa pròpia falta de corretja, i, sense més reflexions, que no hi
cabien en tal moment, es disposà a fer-hi cara amb tota
l'ardidesa de son temperament fogós. Se trobava en un d'aquells
moments únics, segons Napoleó, en cada conflicte, que decideix
l'èxit en favor de qui sap aprofitar-lo, com si diguéssim el
_capillum fortunae_ dels llatins, que decanta a aquesta coqueta
vers _l'audax_ que ha sabut collir-lo al vol i s'hi llançà com
un boig.

Doncs a l'espetec d'aquella bestial punyada que al Cerdà li
desféu la cara, fent-lo caure en basca, hi respongué un grunyit
sord i terrible, com de fera trepitjada, chorejat per un
criquejar de fusells que s'engallaven; però el valent jove no
s'encongí, sinó que, encarant-se amb les files, empunyant la
tercerola que aquell li havia deixat als dits, i amb la dreta
encara nerviosament reclosa a tall de gladiador enfurismat, els
hi presentà el pit exclamant:

-¡Aquí el teniu, patuleios del Vall de Pedres, el vostre
capità! ¡Vegeu-lo de morros per terra, besant la pols que jo
trepitjava! Jo vos l'he bufetejat per brètol i brut de boca;
l'he bufetejat i escopit com bufetejaré i escopiré al primer de
vosaltres que s'atreveixi a repetir ses paraulades. ¡Foc a mi,
bretulada miserable! Tireu-me, però tireu dret, si és que hi
lluqueu encara, culs de taberna, enllepolits del vici: que, si
no... aquí hi ha pit de sobres per a fervos dragar les bales
que a preu de vi vos ha venut el potulàs que vos comanda!...

Ni es pot escriure lo que en son foll exaltament els deia en
Ramon als capitostos del poble, increpant-los amb una tenacitat
que esborronava els propis amics, burxant-los de mil maneres,
igual que el domador a les feres engabiades.

-¿Qui, qui de vosaltres- tornava, -s'atreveix a sortir fiador
d'aquest malparlat que vomita per terra la fel i el vi de les
seves entranyes? És vostre quefe! ¡És el que heu dut a
coll-i-bè com uns ximples, perquè us tirava els rosegons de
la seva taula!...

I atansant-s'hi més, a mida que ells reculaven, vençuts,
esdernegats i aglanats per aquell torrent desbordat
d'improperis, per aquell davassall d'audàcia i pel no sé què de
terriblement suggestionador que tenien sa veu, son accionat i
ses mirades llampegants, començà a reptar-los personalment, un
a un, anomenant-los per llurs noms, fitant-los als ulls, frec a
frec, fins a espurnejà'ls-hi les cares amb sa bilis encesa,
apagant-els-hi sucessivament les gallardies, com les flames
dels ciris de l'altar s'apaguen una a una al buf del sagristà.

I ningú piulava, igual que si se'ls haguessin paralitzat les
llengües i glaçat les mans sobre les armes que empunyaven.

Sols el Sastret, que, potser per raó de l'uniforme que vestia,
es cregué obligat a intervenir com a autoritat superior,
s'avançà, no amb posat de desafio, sinó amb aire d'agent de
l'Autoritat que vol complir amb son dever, o millor, a tall de
soci de club, amb veu i vot, que surt en defensa del reglament
trepitjat, i alçant l'espasa crida:

-Companys; això és un delicte de _lesa autoritat,_ i jo en
protesto, en nom del país!...

-Vostè, senyor oficial,- exclamà en Montbrió regirant-s'hi i
canviant de registre, amb aquella ductilitat meravellosa que el
feia amo de totes les situacions. -¿Vostè voldria tacar els
seus galons defensant a un escapat de presidi, a un brètol com
aquest? No! Això no és possible. Vostè, com a militar, és el
defensor nato de l'honor i de la justícia! Amb vostè ens
entendrem de seguida. Entri.

I, prenent-lo ràpidament pel braç, se l'emmenà cap a dintre,
deixant-se ell conduir, de segur encantat de veure's tractat
amb tanta cortesia.

Seguidament tornà a aparèixer en Montbrió fet un argent viu, i,
mentre feia intoduir també el pobre Cerdà, estabornit encara i
glopejant sang, cridà al sargents del piquet:

-Sargento: prengui dos números i entri.

Aquest obeí, ni més ni menys que si el manés son quefe natural.
Al replà de l?escala, mig de grat mig per força, se'ls féu
deixar les armes en un recó.

-Dos números més!- cridava de nou als del piquet, ja sense cap
superior.

Obeïren els dos de cap de fila; i, així, de dos en dos, i
mansament, anaren entrant i dipositant les armes sense cap
dificultat a on veien apilades les dels seus companys.

Els capitostos que, sostrets un moment a la influència
hipnotitzadora d'en Montbrió, tornaven a grunyir, com tractant
de revifar l'esperit dels seus, quedaren, per virtut d'aquesta
ràpida maniobra més confosos i aixafats. Començaren a
xiuxiuejar entre ells, i, fos per temor, per vergonya o per
previsió, se dirigiren al portal i desaparegueren sense donar
cap ordre i seguits d'alguns, pocs, dels seus.

Estudiant lo que se'n diu psicologia de les multituds, pot
notar-se la semblança que hi ha entre l'acció de les corrents
passionals oposades reflectint-se sobre un aplec
d'individualitats i la de les corrents atmosfèriques esgrafiant
ses lluites sobre la superfície del mar.

En el cas present, amb sols observar aquell atapeït conjunt de
fesomies anheloses i corpreses, podien apreciarse les diverses
fàcies de la lluita transcendental entaulada entre les dues
corrents que es disputaven el predomini sobre aquell petit mar
de passions, fins a cert punt inconscients. La bufetada mascla
amb què l'enginyer clogué la disputa, fou el període àlgid del
procés psicològic. L'audàcia de l'un nivellava l'excés de
forces de l'altre: les dues potències es contrabalçaven. Un
moment de vaciHació o de feblesa per part d'en Montbrió, i sa
influència hauria sigut retuda amb conseqüències difícils
d'apreciar. Ara, sa bona estrella o la fe en si mateix l'havia
salvat. La tasca més perillosa quedava feta. La fera, si no
rendida encara, estava dominada.



IX

Lograt el propi domini, en Montbrió tornà a ésser el mateix
d'abans. Una mescla estranya de febrosa activitat i de calma
freda, un humorista empeltat de filòsop, amb una verba irònica
i penetrant, amb deixos de fonda amargor i esclats de franquesa
salvatge, ben a propòsit per a dirigir-se a aquella caterva
d'amotinats, que esborronats per lo que acabaven de veure i
sentir, l'envoltaven encara amb les armes als dits.

-Al cap soms, valldepedrencs!- els cridava ardidament. -I a
veure si m?expliqueu què hi cercàveu a Serra-Bruna, com no fos
fer para-esqueneta al nou amo que us heu triat, pel gust de
tenir-ne sempre un que us bati les costelles. Sembla que us
prometia la grilla, i ben cert que vosaltres poc que hi fèieu
escarafalls, pensant que, com estem en temps de llibertat se
pot robar sense perill d'anar a presidi. Infeliços! Què us heu
pensat? La impunitat, si n'hi ha, que no és pas sempre, avui
com en tot temps és sols pels grossos, pas per vosaltres, que,
mentre no poseu seny, sempre vos tocara el rebre. ¿Què us heu
cregut que ha de durar sempre aquest desgovern que permet que
un miserable escrivantot de poble es faci rei, muntant una
moixiganga de junta i armant a costes del veïnat algunes
dotzenes de desanimats perquè l'ajudin a fer-se els seus? Bona
o dolenta, tornarà la llei a imperar. De bon grat o per força,
l'ordre s'imposarà, tal volta en profit dels mateixos
capitostos que avui empenyen i s'aprofiten del desordre; ¡i
vosaltres, infeliços!, pagareu la pena dels que us han
engalipat perquè els hi traguesseu les millors castanyes del
foc.

Me direu que qui tenia obligació d'emparar-vos vos havia
abandonat i fins s'havia constituït en vostre enemic. Això ho
he deplorat jo abans d'ara, i això mateix ha amargat la vida al
bon Rector, que us estima més del que mereixeu. Però vosaltres,
que heu tingut memòria pels agravis del senyor d'aquesta casa,
no n'heu tinguda per a recordar les vegades que d'aquí n'heu
tret beneficis en les supremes necessitats; vosaltres, que heu
sabut trucar a la porta de la Rectoria per les vostres
conveniències, n'heu fugit quan d'allà en sortia la veu de Déu,
que és la de la justícia i l'honradesa; vosaltres, que en temps
de pestes i secades heu corregut a implorar la misericòrdia
Divina, heu renegat del Cel quan heu pensat tenir la força a
les mans.

Infeliços! Igual que els peixos heu saltat de la paella per a
caure a les brases. Renegant d'un amo que us empobria amb una
mà i amb l'altra us donava almoina, vos heu entregat a un altre
amo que us roba amb totes dues, que us diu que no hi ha Déu ni
llei perquè no us talaieu de les que ell vos imposa, que us
parla de llibertat per a què no vegeu el dogal que us cenyeix
el coll.

I vosaltres el seguiu a ulls clucs, a aquest home, que no creu
en el vostre Déu i que ni tan sols porta la vostra sang a les
venes. I vosaltres, que mil voltes hau maleït ei Govern que us
lleva els fills per a dur-los a guerrejar contra qui no us ha
fet cap mal, vos heu fet soldats de sou, abandonant les vostres
dones i fills a la misèria, i els vostres camps a les males
herbes. I ell vos ha fet tastar la ganduleria, a vosaltres,
fills del treball; vos ha imbuït instints de rampinya, que
vostres passats no havien conegut, i us ha conduït fins a les
portes del crim, tot dient-vos que era això un acte de
justícia. Igual que els cans, li caçàveu les llebres a canvi
dels ossos que us tirava.

¡Ja l'heu vist, ara mateix, el vostre quefe, caigut a les
plantes de qui no té més forces que una consciència honrada i
la virtut de parlar clar i català, pesi a qui pesi! Mes,
enteneu-ho bé: jo l'he castigat, a aquest brètol, per mon
compte i raó, per lo que m'ha faltat a mi a aquesta casa, on
tantes vegades hi havia mort la gana i deixat la mengia de la
misèria, no per lo que us hagi faltat a vosaltres, que d'això
no me n'havia pas comissionat ningú, ademés de què tampoc és
tota seva la culpa, perquè ben sabut és que mentres hi hagi
ases no mancarà qui s'estalviï d'anar a peu.

Doncs ara us diré per què us he cridat, i us ho diré ben clar i
ben alt perquè em sentiu tots. Vos he cridat per a dir-vos:
«Malvats i lladres!». I us ho dic jo, que no m'he mossegat la
llengua per a defensar-vos quan vos creia honrats, i us ho dic
a la cara, sol i desarmat, contra la boca de vostres fusells.
Si algun de vosaltres gosa fer-me tornes, que surti.

Ja n'estava ben guardat, en Montbrió. Aquella massa de gent
senzilla, més esgarriada que perversa fascinada i corpresa, de
primer, per aquell braç de ferro i aquell temperament atrevit
que en un sol moment i pel sol esforç de sa persona havia
esmicolat la potència que tenia tot el poble sota el peu,
esllomits i esdernegats pel xàfec de veritats incontestables
que els hi tirà damunt amb aquell parlament que tan bé
desentranyava un a un els sentiments dels seus cors, es
trobaven igual que els primers pobladors del Paradís quan Déu
els preguntava què era lo que havien fet del dipòsit
d'innocència que els havia confiat, i, com ells, ajupien els
caps de vergonya, davant del dit inexorabl.e que els hi posava
al descobert les interiors misèries.

La consciència havia ressucitat: la bèstia humana era ben
atuïda i podia en Montbrió reptar-la i burxar-la impunement.

Confosos i avergonyits, formats en grups, silenciosos uns,
altres sentats sobre les carretes, i trulls, socs i altres mil
objectes de què estava ple el cobert i sembrada la lliça,
semblava que no sabien què fer-se de les escopetes, retacos i
altres eines que els ballaven pels dits. Tots estaven seriosos
i capficats i alguns fins semblava anessin a espurnejar-los-hi
els ulls.

Era el moment oportú per a entrar en la darrera fàcies del
problema que l'enginyer s'havia plantejat. Ja els tenia
despullats de la roba de disfressa: era ja temps de
tornar-los-hi la de persona honrada.

En Llissàs hi ajudà, intervenint com a advocat del poble.

-Ja veura, don Ramón- deia a la seva manera: -s'ha de dir tot
lo que hi ha. Aquí els pillos i criminals cregui que són ben
pocs, i si tant m'apura li diré que, llevat del Cerdà, que de
temps és l'esca del pecat del poble, els demés...

-Els demés s'hi feien sopes- afegí en Ramón, endolcint amb una
mitja rialla la duresa de la interrupció. -Per lo demés-
continuà,- ja ho reconec així, i per això no els dono tota la
culpa. Ja sé jo qui en té bona part, si no tanta com el Cerdà.
Ja sabeu vosaltres a qui em refereixo, perquè no és pas cap
secret per ningú les topades que amb don Eudald he tingut, amb
motiu de les coses del poble. Avui, aquell, alliçonat per
l'experiència, ha comprès que no anava bé i està disposat a
reparar els mancaments en què pugui haver caigut. Ara falta
saber si el poble de Vall de Pedres està disposat a escoltar la
veu de la raó i de la justícia.

Aquells senzills pagesos alçaren les orelles, igual que el noi
agobiat per la reprensió del mestre al sentir les primeres
paraules que li profetisen el perdó, mitjançant l'esmena.

-Veïns de Vall de Pedres: escolteu-me!- cridà en Montbrió,
aprofitant tan bones disposicions.

-Aquí sou la majoria dels habitants del poble: doncs ara és
hora bona per a què delibereu sobre lo que us convé. Fixeu-vos
bé en què qui us parla no és fill del poble, si bé us ha donat
més proves d'apreci, tal volta, que altres que aquí són
nascuts; que tampoc té aquí interessos que puguin anar-ne més
bé ni més malament, per lo que feu o deixeu de fer. Tampoc
aspiro a ésser vostre batlle, ni vostre jutge, ni tan sols
president de vostra Junta Revolucionària: és a dir, que entre
vosaltres i jo el pa és ben partit, Però en aquests moments jo
porto la representació de don Eudald de Serra-Bruna i és en son
nom que us he convocat, amb plens poders que tinc per a fer-vos
proposicions de pau i concòrdia. Voleu, doncs, escoltar lo que
us diré?

-Sí, sí- contestaren tots a una.

-Està bé: més abans, és precís que em doneu una prova de la
vostra confiança. Fins ara jo us he parlat i us he reptat, sol
i sense armes, a vosaltres, armats quasi tots fins a les dents.
Amb això us he provat que no us temia; però ara exigeixo que
desapareguin aquestes eines que tan poc hi escauen, en vostres
mans. Llenceu-les!

Les armes foren apilades en un recó. De primer les visibles;
seguidament començaren alguns a desembutxacar pistoles,
punyals, ganivets de tota mena formant un tan fastigós pilot de
porqueria, que al mateix Montbrió el féu esgarrifar, exclamant:

-Ah, traïdors! ¡Si en portàveu, de verí amagat!

Després d'això, com si s'haguessin tret un pes de la
consciència, es prepararen alegrement a escoltar la paraula
d'en Montbrió.

Allavors començà a desenrotllar-los-hi un verdader punt
doctrinal. Els hi explicà que algun temps la terra catalana es
governava per ella mateixa, amb lleis pròpies; que, per causa
que fóra llarg d'explicar i per la desunió de sos propis fills,
vingué a menos caient en mans de gent que de la governació en
fan un modo de viure; que aquests tenen interès en mantenir i
enfondir la desunió, per a així acabar d'atuir l'esperit de la
terra i ser-los-hi més fàcil viure sobre el país.

D'aquest raonament, fet amb frase crua i despullada de
fullaraca, ne tragué la conclusió de què res de bo podien
esperar de fora.

-Si vosaltres mateixos no us podeu valer, no us valdrà pas
ningú. D'aquesta revolució, que tot ho fa anar en renou, no
n'espereu res, ben res, pel vostre profit. És sols una
xarbotada d'aigua bruta sortida del llot on xipollegen nostres
polítics. Són les baralles de llops amb llops, que no es faran
gaire mal ni cap bé al país, que és qui pagarà a la fi els
plats trencats.

L'únic bé que podeu traure'n- continuà ?és aprofitar-vos
d'aquesta anarquia per a unir-vos ben fort tots els veïns del
poble. Uniu-vos tots, propietaris i masovers, menestrals i
terralloners. Tots els que viviu sobre una mateixa gleva, tots
teniu una comunitat d'interessos que defensar: no permeteu que
passi a mans de segons qui, aquesta Junta Revolucionària o lo
que sigui, que el nom poc té que veure, sinó que deveu
aprofitar-la, ja que avui és l'única autoritat que hi ha; més
formeu-la vosaltres mateixos, no hi fiqueu ningú que no tingui
res per perdre, mal no sigui més que la vergonya, i
designeu-vos vosaltres el president, no consentint que sigui
aquest que es nombri a si mateix. No les deixeu, tampoc,
aquestes armes (de les llargues parlo, que tota aquesta altra
porqueria anirà al femer); però empunyeu-les amb cor honrat i
no per a fer foc contra vosaltres mateixos ni per mor del sou,
sinó per l'interès del comú, que qui sap si us farà prou
menester. La unió no us farà mai nosa peti com peti aquest
daltabaix, perquè si no sou prou forts per a repel·lir les
imposicions de fora, sempre ho sereu per a fer-vos respectar.

Ben preparats amb aquests raonaments, que anaven assaonats amb
observacions i reflexions de bon sentit, entrà de ple en
l'objecte de la convocatòria. Els explicà que don Eudald, que
havia obrat sempre per un mal entès punt d'honra, cansat de
guerra havia, obert els ulls a la raó i escoltat els consells
de tota la família i dels que li volien bé. Que l'havia
revestit a ell de plens poders per a proposar un arreglo, que
acte seguit els llegí en mig d'un silenci sepulcral, i que en
resum venia a dir:

-Cal reconèixer que: hi ha faltes graves i leves de part i
altra, i que els agravis i els perjudicis són mutus. Partint
d'aquesta suposició, s'imposa l'oblit de tot lo esdevingut
aquests darrers temps: qui es cregui ofès que perdoni a truco
d'ésser ell també perdonat. Per a donar l'exemple de concòrdia,
don Eudald no sols perdona els agravis personals i materials,
sinó que renuncia, per a si i per a tots els seus, els drets
guanyats per virtut d'aquella sentència de trista recordança.

Una forta remor de satisfacció estremí les files d'aquella
atapeïda massa. L'altre continuà:

-En aquesta renúncia a favor del poble, s'hi comprèn no sols
els drets de senyoriu, als quals don Eudald reconeix que sols
hi tenia un dret molt dubtós o quasi prescrit, sinó també els
drets de gallorsa, que mai el poble li havia disputat. Tot ho
cedeix don Eudald, en compensació dels perjudicis que aquest ha
rebut d'ell.

Aquí la satisfacció ja esclatà en entusiastes crits de joia.

-En canvi, el poble- continuà l'orador, forçant la veu per a
dominar la situació, -en canvi el poble o, millor dit, els
veïns, ja que es tracta d'un dret individual, deuran cedir, en
benefici del comú, el dret de rompuda, aquest dret tan mal
entès i tan perniciós, que a la llarga acabaria amb la riquesa
de l'empriu. Vos està bé?

-Sí, sí!- clamaren tots a una.

-Encara una altra condició imposa el senyor, que també
l'acceptareu, perquè en bona fe us dic que és en favor vostre.
L'empriu, com a riquesa del poble, serà administrat per una
Junta de representants, per parts iguals, dels propietaris,
masovers, terralloners i menestrals, amb el Batlle per
president i el Rector per conseller. Cada veí no podrà tirar a
l'empriu més cabal del que a l'hivern pot mantenir en son
terme. Les gallorses, contractades a bon preu, donaran un bon
rendiment, que s'emplearà de primer en rescabalar els que varen
sortir més esgarrapats de la feta de Sant Antoni, com també a
les pobres víctimes de les vostres darreres malifetes; després
servirà per llevar les càrregues del poble.

La idea era ben exposada, i lo pràctic, racional i just de la
mateixa, entusiasmà els veïns, que començaren a tirar les
barretines en l'aire cridant:

-Visca don Ramon!

El glaç estava fos del tot: aquells sublevats malmenats i
sorruts, s'havien convertit de nou, per virtut de l'alè de
casa, llançat per en Ramon, en pacífics pagesos, bonatxassos i
riolers com criatures. Tot eren acudits de bona llei, que
demostraven la satisfacció íntima que brollava de llurs cors
senzills. Els defensors de la casa, desades les armes, ja feia
estona que eren en mig de llurs conveïns. El mateix Basi havia
ja encaixat amb tots sos enemics més significats i es complavia
en donar i rebre proves d'oblit i bona amistat.

¡A què entretenir-se més a detallar un acte que, havent
revestit tots els preparatius d'una tragèdia, acabava
definint-se dintre les formes d'un idil·li campestre! Basti dir
que, havent algú demanat per la família Serra-Bruna, aquesta
aparegué, essent fortament aclamada. Don Eudald, amb sa figura
espellofida i vinguda a menos, impressionà els espectadors, que
esclataren seguidament en crits d'entusiasme al veure que
arrencant-se, aquell, de la butxaca el famós _patracol,_ el
llençà a sos peus fet a miques. Les senyores, no cal dir si
foren ben rebudes. Les senyoretes, que amb son tracte falaguer
havien desarmat ja del tot el Sastret i la seva cobla de
guerrers, amb major gust encara feren el compliment als
valldepedrencs, servint-los per ses mans i abundosament tota
mena de recaptes. Solament els midaren el vi. En fi, que tot
anà com una seda tal com se sol quan, havent la bruixa posat en
enrenou una societat de persones, que de fet no són nascudes
per al mal, de sobte per un voler de Déu els cau la bena dels
ulls. Tot lo que abans era mala voluntat, se tornà bondat de
sentiments, i uns i altres s'esforçaren a demostrar-ho fins a
l'excés.

La clausura d'aquella mena de festa de desagravis, tocava a en
Montbrió, que es disposà a pronunciar les darreres paraules de
comiat.

-Ja estem entesos, eh?- els digué. -Diumenge, després de
l'ofici, tots a la plaça per a nombrar la nova Junta
Revolucionària, que ha de cuidar dels vostres interessos. Jo ja
he acabat la feina, perquè us repeteixo que, en les vostres
coses, quants menos forasters hi voldreu millor.

De l'altra Junta no us en recordeu més. Al Cerdà li he donat a
escollir entre anar a Vall-llosell de bon grat o anar-hi per
força. De bon grat l'hi acompanyarà la seva guàrdia del
Sastret, i, si per força, l'hi portaré jo mateix, en que sigui
a rossegues. I encara li he fet prometre no posar més els peus
a Vall de Pedres, i del compliment d'aquesta sentència és de
l'única feina que m'encarrego, si no hi ha altre que la faci.

-No, no! ¡Ja ens n'encarregarem nosaltres!- cridaren moltes
veus.

-Ja pot estar content si no se li demanen altres comptes de ses
malifetes- continuà el jove.

Vosaltres, units sempre! ¡Aprofiteu-vos del desgovern d'avui
per a cuidar-vos amb llibertat de vostres coses! Armeu-vos en
sometent, amb bons cabos d'aquells d'estar per casa, que no
mosseguin ni xuclin! ¡Feu-vos forts, no per a molestar a ningú,
sinó per a ésser respectats! D'aquesta manera, si això dura,
millor per vosaltres, que sereu amos a casa vostra, i si un dia
es restableix el govern que, com vos deia, me penso que no serà
pas millor que el passat, sereu tan més ben considerats com
millor vos haureu sabut entendre; si us troben amb plets i
baralles, amb major motiu vindrà el foraster a fer-vos la llei
i... ja sabeu el qüento del plet de l'avellana: una esclofolla
a cada un i el gra per l'advocat.

Demà a treballar, ganduls, que ja fa massa dies que teniu els
jornals al cos i us enyoren els camps i les assoleiades; ja
s'ha acabat la vida de senyor, papanates, que són millor diner
dos rals guanyats amb el treball i la santa pau de Déu, que les
dues pessetes que cobràveu per a fer d'estiracordetes. I les
vostres dones també enyoren la bona jeia que portàveu amb les
suades del treball, després de tants dies que les embafeu amb
les bravades del vinàs de la taverna.

I, entre crits i esclats de joia, emprengueren tots el camí del
poble.

En Pascal, que, com hipnotitzat, seguia per tot arreu a en
Montbrió, sense treure-li la vista de sobre, aprofità un moment
de relatiu silenci per a exclamar, amb aquella ingenuïtat que
li era pròpia:

-Ja m'agradaria de saber a on se n'aprèn, de manejar l'almosta
com vostè sap. M'ha semblat veure el Fort-farell quan d'un cop
de puny obria el creny de la Portella per a passar-hi les
ramades del seu senyor. Repudai! ¡quina bofa més ben
aprofitada!



X

Diu que l'elefant arrabassat del bosc és terrible als primers
temps; però una tàctica especial del domador, encaminada a
provar-li el domini d'una potència superior a la seva,
combinada amb un tracte assidu i carinyós, a fi i efecte de
fer-li lo més dolç i agradable possible son captiveri, el
porten a la resignació, acabant per trobar-s'hi bé, en son nou
estat.

Don Eudald, opulent per sos cabals i poderós pel retruc del nom
que duia, venia a ésser com l'elefant de la muntanya. Sinó que
el poble començà a plantar-li cara. Més tard vingué l'enginyer
amb ses catilinàries, a torbar-li la beatífica pau en què
vegetava, mostrant-li com altre profeta Daniel, estampant a la
paret, el terrible _Mane, Thecel, Fares,_ que profetitzava sa
ruina. Ell se revoltà contra sa planeta, confiant en la
poderosa inèrcia de sa massa respectable. Tot fou inútil:
anorreat per la força de les circumstàncies, capolat pels
contratemps i pels desenganys, caigué amb estrèpit de son
pedestal, i esvaït del tot son orgull, bon goig de rebre
l'ajuda de la mateixa mà que havia menyspreat.

Però els domadors el cobrien d'atencions i de carinyos, i
l'elefant, lassat de tan lluitar i fart dels trencacaps i
angúnies que li havien amargat les hores, fent-li perdre la
testa, no gaire forta ni avesada als contratemps de la vida,
s'hi començava a trobar força bé, en sa nova situació.

De bon grat havia legalitzat els compromisos contrets en son
nom per en Montbrió el dia de la caiguda del Cerdà, fent
donació al poble de tots els drets certs i dubtosos que pogués
tenir sobre l'empriu de Serra Calma, abans i després de la
darrera sentència, mitjançant les condicions estipulades, sense
les quals se reservava sa reivindicació. Coadjuvà a la
instauració de la nova Junta de Govern del poble (que, per
consell d'en Montbrió, i atenent a les especialíssimes
circumstàncies per què atravessava el país, conservà el nom de
Junta Revolucionària, quedant a la mira de lo que esdevingués),
i fins accedí, sense repugnància, a les insinuacions de la seva
filla de repartir bona part del bestiar de la darrera cria
entre els veïns més mal parats pel desastre de Serra Calma i de
condonar les anyades als masovers i parcers perjudicats per les
darreres revoltes.

Encara havia anat més enllà: solemnement prometé aprofitar les
vetlles de l'hivern per a estudiar i revisar els arrendaments
amb tota consciència i modificar-los en tot allò que fos de
llei.

D'aquesta manera, posat en pau amb sa consciència, i tastant
les íntimes satisfaccions que sempre produeix el fer bé,
tornava a ésser el gormand de la vida patriarcal, recobrant poc
a poc l'aspecte sanitós del bon burgès que està bé amb els seus
amics, donant-se a sos innocents entreteniments i tornant a sos
passeigs per les galeries, amb tot l'aire campetxano i amb tota
la mansuetud i bonhomia d'un elefant casolà.

-Som un vençut!- exclamava sovint, com per a justificar-se de
ses condescendències; i ho deia amb aquella cara de bon Jan amb
entretocs de guineu que li era característica i que deixava
suposar que en el fons més era un vençut que un convençut.

Les coses havien reprès a Serra-Bruna son curs normal, tomant a
renàixer la vida i la salut. Donya Dolors, lliure d'angúnies,
millorava de dia en dia, i la Loreto, juganera i enfutimada com
abans, semblava no talaiar-se de què era poncella ja a punt
d'esclatar. Mossèn Isidro tornava a ésser l'animació de la
família: fins havia reanusat ses palestres amb don Eudald amb
motiu dels gossos i dels canaris. Però sa obra sèria era un
plan de catequística que havia ideat i anava a posar en
pràctica, amb plena aprovació del senyor Rector i de la
família.

La que havia canviat poc era la Montserrat. Cert que el
restabliment de la tranquilitat pública i de la salut de la
família, traient-li un gran pes de damunt, l'havien tota
retornada, recobrant els colors sanitosos de sa robusta i
esplèndida naturalesa; mes li havia quedat bona cosa d'aquella
grave serenitat adquirida amb tant de temps de lluitar,
sobreposant-se al decaïment general. Se podia dir que havia
desaparegut en ella la donzella senzilla i juganera, per a fer
plaça a la dona de govern, experta i entenimentada. Ella era la
mestressa efectiva de la casa, fent cap a tot amb ordre i
previsió: qualitats que havia hetedat de sa bona mare, però
desenrotllant-les i perfeccionant-les amb són superior talent.
Treballava menys que ella, en el sentit material de la paraula;
però manava més i més a temps, i, com no perdia  mai de vista
la feina i sabia millor compendre les capacitats individuals
del servei, ne treia millor partit. Així succeï sovint que,
quan donya Dolors li advertia la conveniència de fer tal o qual
cosa, ella somrient li contestava que ja estava feta.

Certament que hi havia una circumstància que motivava la
concentraciò d'esperit de la Montserrat i la malenconia
dissimulada que li negava l'ànima. Els demés sols tenien un
plet en joc, i, esbargides les negrors i els mals presagis de
dols i llàgrimes, ja podien respirar; mes a ella li quedava
encara per a resoldre el problema de son cor, que ara, lliure
d'altres preocupacions, se li presentava amb més força que mai.
Havia fruït (és cert) amb les glòries del seu amat, la figura
del qual s'havia engrandit als ulls de tothom com la d'un hèroe
llegendari; però això, tot afegint més llenya al foc que li
abrandava el cor, no havia avançat d'un pas la resolució del
seu plet d'amor. Passaven els mesos sens que la redempció
general alcancés a sa ànima, que seguia encara als llims del
dubte.

Son pare, expansiu en tot, se mostrava excessivament reservat
encara no es tocava un punt que pogués referir-se a les
relacions personals amb el jove Montbrió. Amb prou pena havia
notat la noia que les úniques ombres que entelaven la recobrada
beatitud de son progenitor, s'originaven de tals converses.
Fins sa mare, fos per no torbar de nou aquella beneita pau tan
desitjada, fos per no donar-li més pena ja que no li podia dur
un remei, ni per vies de consol li parlava de la cosa. Així,
soleta amb ses penes, sos desitjos i sos somnis, sense més
confident que la Verge, sa patrona, feia sa via la Flor de
Muntanya, trista i melangiosa per dintre, per fora serena,
tranquil·la i majestuosa com la lluna al flamenc.



XI

Un dia don Eudald se passejava febrosament per la galeria amb
les mans a l'esquena, però sense xiular, com feia de costum.
Donya Dolors se'l mirava amb aquell recel amb què s'espia el
malalt estimat que, en plena convalescència, dóna signes de
recaiguda. Per fi, com qui pren una resolució heròica, el veié
regirar-se a mig volt i, passant a frec de les noies,
enfeinades amb llurs tasques del cosidor, digué amb veu seca:

-Montserrat: arriba't fins a l'estudi!- ensems que, sense
girar-se, emprenia ell la pròpia direcció.

Semblava aquella la frase sagramental de les grans resolucions
del senyor de Serra-Bruna, ja que recordava molt bé la
Montserrat que un any enrera, i en semblants circumstàncies
pronunciada, havia presagiat la clausura del primer periodo de
les seves il·lusions. Com allavors, també ara ses mare i
germana li dirigiren fondes mirades d'encoratjament. No calia
pas tant, perquè els temps, que no transcorren mai en va,
havien trempat sa ànima en els grans dolors, en les grans
sequedats i en els grans exemples.

Aixi és que, mig alegrant-se de l'ocasió que se li presentava
per a sortir de dubtes, el seguí amb pas ferm, entrant a
l'estudi quan ja aquell s'asseia a la poltrona i començava a
regirar llibres i tinters, tot carraspejant, sonant-se i pipant
el cigarro, tal com un home que vol donar més gravetat a una
sentada que no sap per on començar-la. Per fi, asseguda la noia
al seu costat, començà:

-Poc més d'un any fa, filla meva, que en aquest mateix lloc
vàrem parlar d'un assumpte que va portar-me un gros enfado...
enfado que dugué molta cua, perquè ajudà a fer-me perdre
l'enteniment i vingué... tot lo demés. Ara bé: jo no sé com
dir-ho ni com agafar-ho, mes entenc que tinc obligació de
parlar-te del mateix assumpte. Digue?m, doncs: ¿has reflexionat
sobre lo que llavors me vares dir i jo te vaig respondre? De
quin parer ets ara?

-Jo crec- digué modosament la noia, -que no tinc pas motiu
d'haver mudat de pensar. Fins me sembla que avui estem més
lligats que mai amb... aquell senyor, després de lo succeït.

-Ja veuràs- féu don Eudald, un poc picat. -No es pot pas negar
que ens ha fet un bon servei; però, si val a dir-ho, jo també
hi he posat el coll, donant tot lo que se m'ha demanat, perquè
sàpigues, noia, que el patrimoni de Serra-Bruna, amb unes coses
i unes altres, ha rebut una llisada que tardarà a refer-se'n
i... així rai!...abaixant-se un a tot lo que l'altre vol, no
n'hi ha pas mai de plets.

La Montserrat alçà els ulls i clavà en son pare una mirada
plena de dolorosa sorpresa, en la qual aquest hi llegí
clarament la interrogació: «I ara? Què ja hi tornem?».

-No, no- s'apressà a contestar-li: -lluny de mi voler-li llevar
el mèrit de l'acció ni d'escatimar-li els regraciaments. Però
em sembla que són dues qüestions molt distintes. Crec que hi ha
mil maneres de demostrar-li nostre agraïment i fins de
pagar-li, si convé, el servei que ens va fer, sense necessitat
de recórrer al sacrifici teu en qüestió de tanta
transcendència. Ni ell crec que sigui tan desconsiderat, per a
exigir tal pago de son favor. Perquè has de saber que, ara més
que mai, estic convençut de què aquest matrimoni no ens convé,
i a tu encara menys.

-I per què?- respostà la noia amb una veu seca, que dissimulava
una mar d'angúnies, al compendre que son pare arrossegava
encara la vella túnica de son egoisme.

-Perquè...- acostant-se-li i baixant més la veu -perquè dic i
torno a dir que és un esbojarrat que acabarà malament: creu-ho,
filla. Nosaltres li devem molt: ens va treure d'un verdader
apuro; però l?egoisme de l'agraïment no ens ha pas de cegar
fins al punt de no reconèixer que lo que va fer és una gatada
que podia costar-nos ben cara, i an ell primer que a ningú.
¡Mira que empendre a bufetades a una mala ànima com el Cerdà,
davant dels seus saions, armats fins a les dents, i, de més a
més, reptar a aquells galifardeus, dient-los-hi pillos i
lladres a la cara, presentant-los-hi el pit nu, demanant que el
foradessin... ¡Cregue's que això no ho fa sinó un boig! Un home
així, té sempre la vida a l'encant: el millor dia se les emprèn
contra un regiment de corassers i es fa enastar com un galàpat.

-A mi em sembla- respongué la noia, amb modesta rialleta, -que
és un boig que ha demostrat tenir més fe en la raó i la
justícia que altres que es diuen savis; i si va fer lo que va
fer, bé calia, per a engalzar lo que havien malmenat els que
creguen que a cops de mall se pot fer entrar el clau per la
cabota.

Don Eudald es trobà agafat pels dits. Valga-li que les
circumstàncies l'havien ja domesticat bona cosa, perquè en
altre temps hauria botat com una pilota al sentir el sinapisme
que, com qui no hi toca, li aplicà sa filla. Ara es mossegà els
llavis i es limità a dir:

-Ja veuràs: deixem aquest punt, en el qual ja fa temps me som
donat per vençut. A home rendit no li feu guerra. Anem al cas.

¿Què saps tu en quina situació està ara en Montbrió respecte
d'aquest assumpte? Perquè he notat en ell una conducta molt
anòmala, que em fa sospitar que pensa ara molt distintament que
un any enrera. Fins sembla que fuig de tot compromís. El dia de
la feta, va desaparèixer sense dir oste ni moste i sense voler
tastar ni un bocí. Vaig anar-lo a visitar per a regraciar-lo
personalment, i... (això sí), l'home tan campetxano i amb
aquell humor que sempre sembla que totes li ponen, i quan me
creia tornar-lo a veure per aquí, un cop enllestida
l'organització del poble, tot plegat sento a dir que ja és
fora. Què vol dir tot això? Al meu entendre vol dir que ho dóna
tot per llest, i jo me n'alegro, perquè creu-me que és un noi
al qual son esperit fantasiós i amic de ficar-se en lo que no
li importa el perdrà.

La Montserrat se mogué en son seti i començà a respondre amb
modesta resolució:

-Doncs jo, papà, crec tot lo contrari de vostè. Si recorda els
termes de la carta que va llegir-me l'any passat, veurà que en
Ramon està encara dins de la mateixa situació que en ella es
col·locava. Faci's càrrec ara de son caràcter excessivament
delicat i compendrà fàcilment per què, fins havent-nos prestat
un servei tan gran com és salvar-nos amb perill de la seva vida
se retirés discretament i s'excusés de posar de nou els peus en
aquesta casa, on sa petició trobà tan mala acollida.

-Com el defenses, filla meva!- féu don Eudald, amb un cert deix
d'amarga compassió.

-Sí que el defenso!- respongué ella animant-se. -El defenso
perquè em fa pena i vergonya el comportament que aquí es
segueix amb aquest jove. Quan, temps passat, amb la vivesa
pròpia de son caràcter, senyalava les coses per llurs noms,
tirant-nos en cara defectes i mals procediments que havien de
conduir-nos a un mal pas, se li deia esbojarrat i poca-solta;
quan, complertes ses profecies, ens hem trobat enfangats fins
al coll i ell i ningú més que ell ens ha allargat la mà per a
salvar-nos i ens ha salvat jugant-s'hi la vida, ¡se'l paga
tractant-lo de boig! Ell té el do de gents que aquí no hem
conegut mai: quan parla, tothom l'escolta, i els més
desencaminats entren en raó; tothom el beneeix, tothom busca
son consell i ell ne té per tots; però d'això, que tant
l'honra, nosaltres, tot gaudint-nos dels beneficis, ¡ne diem
batxilleria i ganes de ficar-se en lo que no li importa!...

-No diguis això, filla!- exclamà don Eudald, acovardit per la
filípica de la Montserrat. -¡Tu exageres! Ja t'he dit i repetit
que li estic reconegudíssim per lo que per nosaltres ha fet.
Això mateix li tinc manifestat personalment; fins li vaig
demanar perdons per les paraules ofensives que contra d'ell
vaig proferir. Li, vaig pregar de venir a casa per a fer-li més
patents les meves manifestacions, i estic disposat a pagar-li
sos serveis a qualsevol preu. Què vols més?...

¡Si n'eren, de fondes. les arrels que la mesquinesa tenia
clavades dins del cor de don Eudald! Vençut en tots terrenys,
rebregat per totes les circumstàncies i per tothom obligat a
cantar la palinòdia en tots els tons, quan semblava del tot
convertit, sortia encara amb ciris trencats que denotaven
ensems sa curtetat d'intel·ligència i sa petitesa d'esperit. Sa
filla l'escoltava amb verdadera pena quan anava dient:

-Què vols més? Però, veuràs: una cosa són els meus interessos,
i altra cosa la meva sang representada pels meus fills.
Cregues-ho, filla: si et parlo així, és per lo que t'estimo,
per la temença que tinc de què aquest home no et farà feliç. És
un gran home, és cert, molt savi, molt valent; té el do de
gents, que tu dius; tothom l'exalta, portant-lo en palmes; mes
¿no comprens que això mateix l'haurà malejat, fent-lo tornar
orgullós? La costum de veure tothom sota d'ell, l'haurà fet
voluntariós. I aquelles promptituds de geni... dona... no et
fan por? I aquestes delicadeses... Perquè has de saber que els
homes són molt diferents de marits que de promesos: de primer
tot són glòries i després totes les tares surten, quan ja no hi
ha remei. Fins de mi mateix pots pendre'n exemple... ¿I quina
necessitat té la pubilla de Serra-Bruna de lligar-se així,
podent escollir un marit que no li faci mai ombra?...

Les senyals d'impaciència de la noia interromperen el bon
senyor, que, comprenent que no anava pas bé, desvià el curs de
la seva tonteria per altre indret:

-Veus? Si m'hagués demanat la Loreto, menos mal, perquè ell,
amb la posició que té i amb el dot que ella li portaria...

La Montserrat pogué resistir encara menys aquell nou curs de
filosofia estúpida que per desgràcia informa massa sovint
l'esperit de nostres pagesos.

-¿És a dir- exclamà -que la Loreto s'hi fa menos tala que jo,
per a llançar-la en mans de qui per endavant suposa que ha
d'ésser un mal marit? Llàstima que no puga jo agrair-li tanta
atenció! Cregui, papà, que aquesta conversa me fa més mal del
que vostè es pensa. Per ma part, sols dec repetir-li lo que ja
sap: o em casaré amb en Ramon amb consentiment de vostè, o no
em casaré amb ningú, encara que vostè m'ho mani. Si és el
pubillatge que el fa patir, no en frisi pas més, perquè, casada
o fadrina, l'en faig ben franc, com ben franc en feia ell en sa
demanda. Faci cas omís dels meus somnis, ja que tinc la
desgràcia de què no vagin acordes amb els de vostè; deixin-me
en pau i tranquil·litat, baldament sigui al darrer recó de la
casa, que ja m'acontentaré amb el record d'haver merescut les
preferències d'un home que... serà tan boig i tan trapacer com
vostè vulgui, però jo no conec pas encara qui sia digne de
descalçar-li una sabata.

I, posant-se les mans a la cara, com avergonyida de sos propis
atreviments o lassada d'una lluita tan perfidiosa com
antipàtica, esclatà en amargs sanglots.

Confòs i atorrollat, don Eudald arribà per fi a compendre que
ni sabia lo que es pescava. Per fortuna, dels darrers fracassos
n'havia tret quan menos el convenciment de la pròpia
inferioritat, perdent aquell orgull que el feia emmarranar-se
en ses capritxades. Fins arribà a entreveure la grandesa dels
sentiments de sa filla, i sentint-se'n tocat, s'avergonyí de sa
conducta, horroritzant-se de veure's de nou en el mateix camí
que tants disgustos antany li havia portat. Sentí la necessitat
de recular.

-I com te l'estimes, filla meva!- féu dolçament, mirant-la
enternit i prenent-li les mans.

-Si l'estimo?- exclamà ella amb foc. -Ni ho sé, perquè no sé
pas lo que és estimar una persona de fora casa, ni tinc termes
de comparació amb què expressar-me; només puc dir-li que
n'estic corpresa des de què el vaig conèixer, que no més penso
amb ell nit i dia; que em sento amb ell tan identificada, que
ses paraules, sos conceptes i ses doctrines m'entren a dins com
cosa pròpia; que el veig gran, molt gran, per sobre de mi i per
sobre de vosaltres tots, que us veig petits al costat seu, tan
petits que fins me féu llàstima, despertant-se'm un sentiment
de fonda commiseració que em mou a estimar-vos més del que us
estimava, amb el desig de veure-us grans com ell, igual que
aquella mare que sent augmentar son amor envers el nen malaltís
i neulit, després d'admirar la robustesa i plenitud dels
altres. Perquè en bona veritat me sembla que tots som malalts,
tots som raquítics i disminuïts, i sols ell és sanitós i ple de
vida, i al veure-li escampar arreu aquesta salut, oferint-la a
dojo, al veure tothom abocar-se a la font del seu remei, me'n
sento plena d'admiració, sense mica de gelosia, compadint
caritativament als que es neguen a beure en la seva font. I
quan penso que ha posat els ulls en mi, convidant-me a
associar-me a la seva obra, no puc menys que beneir a Déu,
pregant-li sols que em faci digna d'ell.

En mig del trastorn que li produí a don Eudald l'exaltament de
la seva filla, començà a entreveure un món nou; aquell món del
qual sovint n'havia sentit rafagades i ecos confosos, que
prevenia per fantasies i veus de boigs, arribant a compendre
una existència moral superior a la vulgar i instintiva en què
fins ara havia viscut. Perquè fins aquells sentiments de
família que havia fruït i aquelles pràctiques cristianes que
l'havien fet gosar en sa vida patriarcal, eren sensacions que,
ben considerades, no li entraven gaire més fondo que els
egoismes de la carn.

Llarga estona estigué contemplant a sa pobra filla que, amb la
cara llagrimosa caiguda sobre el pit, semblava gosar-se en les
pròpies amargures i fins trobar dolces les fiblades que li
partien el cor. Per primera vegada, com si sos sentiments
anessin adquirint una perfecció desconeguda, pressentí aquelles
dolceses del dolor resignat, dolceses inexplicables, que sols
és dat assolir-les a les ànimes redimides de les misèries del
món. I el nou curs de sos sentiments, esterrejant les crostes
d'egoisme que encara entelaven son amor de pare, deixà aquest
al descobert i triomfà, no podent resistir ja la temptació
d'atraure sa filla sobre son si.

-Tant l'estimes?- repetí amp veu baixa i tremolosa.

-Sí!- respongué ella amb tendríssim esclat.

Allavors ell començà a amanyagar-li la testa, desembullant els
abundosos rinxos que li tapaven la cara, separant-los poc a poc
a una l altra banda, acabant per estampar-li un òscul al front.
Com la sensitiva es reviscola al bes del sol ixent, així
aquella ànima adolorida se sentí amarada d'inefable consol, a
l'escalf de la besada paternal, i la mirada de sos grans ulls
blaus se creuà amb la de son pare, que la contemplava
embadalit. Animada amb aquelles mostres d'entendriment, alçà
els braços, passant-los-hi per sobre les espatlles, i allargant
el coll, refregà ses fresques i humides galtones amb les d'ell,
decaigudes i pansides.

Heu tingut mai una criatura abraçada al coll? Si l'hi heu
tinguda, i, sobretot, si aquesta criatura era carn de la vostra
carn, aquell dolç refrec de pell fina i molsuda com la d'un
prèssec madur, aquell cric-cric d'un cor minúscul batent
lleuger com l'esperit d'un rellotge, el pessigolleig d'uns
llavis humits i gelatinosos escampant-vos per entre l'esbrotada
pelussera del coll l'escalfor tebiona i rosada d'un alè sense
màcula, i el panteix melòdic d'una respiració fàcil ritmant-vos
sons inarticulats a cau d'orella, vos hauran fet fruir una
sensació sense nom, de reminiscència paradisíaca, suggestiva,
fonda i regeneradora com cap altre de les que lleva l'arbre de
la família.

Doncs això és lo que sentí don Eudald, admirant-se'n com d'una
impensada troballa. Com si dins son cos s'obrissen comportes i
ventalloles rovellades per la inacció, li semblà que el fluid
vital circulava més lleugerament per son organisme,
rejovenint-lo amb nova sang; llavors, sentí caure-li del cor
les cadenes del vençut, desplegant-se-li les ales del
rendiment. Veié clar, amb els ulls de l'ànima i es sentí home,
però home amb deliquis de creient i ànsies d'apostolat. Plorós
de goig, tremolós d'emoció i ubriac de paternal delícia, volgué
expressar-se amb sa filla... i tots sos esforços i tots sos
desitjos cristallitzaren en una sola exclamació:

-Digues, filla meva: què vols de mi? ¡Demana!

La Montserrat no tornà raó, però sos ulls somrigueren a través
de les llàgrimes, com l'arc de Sant Martí entre les gotellades
de l'esboirada tempesta.



XII

-Tot això està molt bé, i ja que vostè opina que no és pas cosa
de desairar a don Eudald, tan respectuós per les velles
consuetutss de pura cerimònia, única cosa que li queda de
l'antic senyoriu, aquí em té proveït de tot el menester per a
dlsfressar-me de senyor, segons els darrers figurins. És tot de
confiança i confeccionat o visurat per en Pedrell de la plaça
Real, que a Barcelona sap més ell sol d'etiquetes que tots els
nobles del carrer de Montcada. Tot és de trinca. Vegi: no té
mes que l'estrena del dia que em varen rebre a l'Acadèmia de
Ciències, que també allà s'exigeix la disfressa i no es dóna
pas la patent de savi a qui no estigui bé de roba.

Mentrestant, en Montbrió, rebregant-ho tot amb mà barroera,
anava ensenyant a son oncle la maleta rublerta de roba negra i
blanca, de rigorosa cerimònia, i de tots els demés detalls
complementaris.

Es tractava d'evacuar la diligència de demanar oficialment la
mà de la Montserrat de Serra-Bruna, i don Eudald semblava voler
esborrar el record de les passades repugnàncies donant a l'acte
la major solemnitat possible, ajustada als rituals de la casa.

-Cregui- continuava en Montbrió -que és per mi un sacrifici
donar aquest pas en la forma que se m'exigeix. Mes, en fi, no
se'n demanen pas cada dia, de _blancas manos_, i el meu cas bé
val la pena de fer-lo, un sacrifici. Ademés, ho faig per
complaure'l a vostè, que s'hi ha empenyat, perquè el futur
sogre, des de que hem fet les paus i s'ha resignat amb les
meves estranyeses, crec que m'admetria tal com m'hi presentés;
i en quant a ella no necessitàrem pas tanta requincalla el dia
en què de veritat ens vàrem prometre.

-Desenganya't, fill- digué el Rector, amb veu reposada: -si
volem viure en societat, es precís que n'acceptem les molèsties
que ens proporciona. Això t'ho porta l'heure-te-les amb noia
bonica, de bons cabals i il·lustre prosàpia. Vés a demanar la
mossa dels Rònecs o la pubilla de Xanacs, i podràs fer-ho en
cos de camisa i amb calces de burell.

-Ja estic en aquesta, ja; però no les ha pas calculades totes,
les dificultats del nostre compromís: ni jo tampoc, fins ara.
Figuri's que jo me posaré de vint-i-un punt, segons la pauta
del mestre Pedrell, tal com si hagués de presentar-me a la cort
de Madrid; mes li pregunto ara: ¿cóm hi anem, d'aquí a
Serra-Bruna, a les dues de la tarda i amb aquest pet de sol? En
tot el país no hi ha més tartana que la del senyor, i aquesta
no està pas bé que la demanem, ni seria ja hora de fer-ho. ¿Puc
anar jo vestit de llagostí per aquests carrers, seguit d'un
estol de mainada, i fer una hora i mitja de camí per arribar,
entre la pols i el sol, fet un cessant? Jo podria anar-hi
muntat, desafiant els espectadors, amb lo que hi arribaria un
poc menys rebregat i ple de borrissol i de suor; ¿però vostè,
que no pot ni vol muntar, vindria agafat a la cua del cavall?
¿Vol anar-hi amb una carreta de bous, com els nobles del
noranta tres quan els duien a la guillotina? A menys d'anar-hi
desmudat i allí demanar un quarto per a canviar-me; però això
ja fóra comèdia i mitja.

Efectivament, mossén Joan no havia pas atinat amb semblant
conflicte, que per lo tonto i difícil feia riure i preocupava
ensems.

-No queda més que un medi- digué, a la fi. -Sortim amb les
maletes, i essent a la masoveria del Planell podràs canviar-te.

En Montbrió arrufà la cara.

-És lluny encara del mas- digué, -i em donaran una cambra com
una tuta, on m'hi ompliré de puces. Anem, anem: ¿quin altre
remei ens queda?

En Pascal passà endavant, carregat amb les maletes, i esperà al
Planell; però en Ramon se resistí a entrar a la casa. Son
temperament expeditiu li havia suggerit un altre medi. Seguiren
avant, fins a un quilòmetre del mas. Allí, apartant-se del camí
ral, entre maleses i roures centenaris que creixien prop d'un
torrent, en plena naturalesa, son element predilecte, escollí
l'arcova on fer la transformació d'indumentària que devia
dignificar-lo, segons les fórmules del convencionalisme social,
fins a les altures de l'etiqueta.

Es despullà fins de la camisa, i, al sentir sobre ses carns
nues el bes de l'oreig del bosc i reflexar-se sobre son pàl·lid
cutis les daurades tintes d'una llum tamisada pel fullatge
primaverenc, destacant sa esplèndida musculatura sobre els tons
bistrosos de les maleses, sentí renàixer en son pit uns
instints de llibertat salvatge, com recordances d'una
naturalesa primitiva que hagués encarnat en ell, passant per
sobre el decadentisme de les darreres centúries. Allavors, com
mai, experimentà l'horror de la ficció i el convencionalisme.
Fins arribà a sentir escrúpols, com de pròpia claudicació;
escrúpois que sols logrà esvair amb la consideració de què,
estant sotmesa la humanitat a les conseqüències del pecat
d'origen, l'home _àngel_ va desaparèixer amb l'època
paradisíaca.

En el propi torrent féu ses ablucions i començà a cobrir-se de
finíssima roba blanca. Camisa de gran pitrera brodada, punys de
campana i coll dret (allavors de darrera novetat), subjectes
amb _gemelos_ d'or i botonets de brillants; tern de panyo
negre, de gran etiqueta; bota fina de xarol; guants blancs i
corbata idem; capçat tot amb l'imprescindible barret de copa
alta, lluent i brunyit com si fos d'acer; sense mancar-hi sos
cosmèstics al cap i barba i ses aigües oloroses, perquè, lo que
deia ell, com per a ofegar aquells escrúpols de què parlava
suara: «posat per u, posat per deu; les coses fer-les bé o no
fer-les».

Prop d'una hora feia que el senyor Rector, assegut damunt d'una
pedra del camí, esperava pacientment fumant cigarrets, quan
veié comparèixer son nebot, transformat, olorós i flamant com
un _dandy_ sortint de la capsa. Darrera d'ell venia en Pascal,
que li havia fet d'ajuda de cambra.

-Jo no hi estic pas, per aquest pudai de coses que no treuen a
res- anava dient aquest, tot rodant el cap i amb el nas
arrufat. -¿Què a vostè la noia li escau i la vol? De llei és
que la demani ben demanada, que el demanar és cortesia. Però em
sembla que tan bé o mellor la demanaria ficat dins d'unes
calces de vellut o de burell, que amortaiat amb un trajo de
tanta _justícia_, que quasi no entra, encartronat de camisa,
amb xescles al coll i grillons a les mans, caminant sobre
punxons i encarcarat com un rave, per aquestes terres de boig,
que Déu hi gord que li vingués un estornut... ¡Això és posar en
perill la vida d'un home, pudai!



XIII

Tot acabà en bé, grat sia a Deu. L'ambaixada fou ben rebuda i
millor escoltada. Mossèn Joan, que devia portar la paraula,
pretextant que millor que ell s'explicaria el propi interessat,
deixà a aquest a l'estacada, suant d'angúnia per a explicar
senzillament sa petició, ell que estava avesat a fer cara a la
societat en pes. Per fi se'n sortí, i ses ingènues explicacions
commogueren fondament, sobretot quan dedicà tendríssimes
paraules en invocació dels seus pares, que no havia arribat a
conèixer.

Cerimoniosa i reposadament correspongué don Eudald, que, igual
que sa muller, vestia sols de mitja etiqueta, per estar en
domicili propi. Manifestà per quants motius li complavia la
demanda, a la qual accedia gustós, amb tal de què fos també del
gust de la seva filla.

-No ets tu, també, del mateix pensar, Dolors?- féu, dirigint-se
a la seva esposa, quan ja descarregada la part que tenia
preparada de son discurs, no feia sinó repetir les mateixes
idees, si fa no fa amb les mateixes paraules.

Donya Dolors sortí un moment i reaparegué acompanyant a la
Montserrat, la silueta de la qual se dibuixà en el buit de la
porta, fina i esblaimada com una aparició, animant l'escena amb
l'encís de sa escultural modèstia.

Enterada amb un nou discurset de son pare, de lo que feia el
cas, i requerida de donar o negar son consentiment, per tota
resposta allargà la mà al jove, rebent d'aquest un ric anell de
prometatge.

El notari estengué l'acta, que firmaren els interessats i els
testimonis.

Fidel al ritual de la família, don Eudald féu cridar la Loreto
per a comunicar-li la bona nova i presentar-li solemnement son
futur germà.

-I per això fan tots la cara tan llarga?- féu aquesta,
escarrabitllada com sempre, y trencant la nota solemne i
seriosa de la cerimònia. -M'havien donat un sust, pensant si
seria cosa de posar-se dol.

Després fou cridat mossèn Isidro, considerat com individu de la
família, i, per fi, tot el servei, reunit a toc de campana. I
vinguen discursos de don Eudald, que estava en plena possessió
de son paper, recomanant a sos servidors que desendavant
reconeguessin a don Ramon de Montbrió com a altre membre de la
família Serra-Bruna.

L'alegria era universal, i les cares d'amos i servidors
vessaven satisfacció.



XIV

-A veure com te llueixes, mestressa- havia dit don Eudald a sa
muller, al tractar dels obsequis que devien tributar-se a
l'ambaixada. I ella, que en la cosa hi tenia el cor, no s'ho
féu pas dir dos cops.

La taula del gran menjador brillava amb la rumbosa vaixella
senyorial de la casa Serra-Bruna. Safates curulles de
pastissos, dels més renomenats especialistes de les localitats
veïnes; plates rases de cremes, nates i confitures,
confeccionades amb la flor dels productes de la casa per
expertes mans casolanes; rastells de veires, de transparència
immaculada, presos en les subtils malles d'artística veireda,
irisant-se mútuament, com les bombolles d'un glop d'escuma
sabonera; marcelines, com polleres en miniatura, amb ses
blanques xicres de viuets d'or, esperant la mesura de la
clàssica xocolata, que ja venia fumejant pel broc de ventruda
escudella; fruiteres replenes de fruites en confitura
destrament conservades com saltant de l'arbre; tot de revellida
plata, massissa, repujada i llustrosa pel bon entreteniment, de
formes pesants, acusant aquell gust decadent de la terra que,
havent perdut la clàssica puresa de linies de sos bons temps,
conservava encara el sentiment de la sobrietat i severitat de
l'art de debò; de porcellana fina i de cristall tallat, de
marca estrangera; tot reflectint-se sobre finíssima tovalla de
gemada ginesta.

-_Benedicite..._- féu el Rector, creuant amb la mà l'espai per
sobre l'esplèndida taula. ?Vulga Déu beneir el pacte que avui
hem celebrat, com jo beneeixo aquesta taula, i siga,
l'abundància i la riquesa que tinc davant dels ulls, símbol
d'abundància i riquesa de cristianes virtuts, de patriarcals
exemples, com de gaubances de tota mena, així en l'ordre
espiritual com en el temporal, que resplendesquen sobre la
família en projecte.

-Amén- feren tots, sentant-se a taula.

En Montbrió procurà esvair l'encongiment de l'etiqueta, que ja
feia massa temps que el tiranitzava, esplatjant-se en ses
gràcies espontànies, que tan agradós feien son tracte per tota
mena de gent.

Un altre potser hauria evitat certs records i referències que
podien ésser causa da mortificació per a don Eudald; però ell
deia que no li plavien els núvols a l'horitzó, ni res que el
pogués fer caminar reparat, i que el gran sistema per a
esbargir-los era envestir de front les causes d'ells. Així ho
féu; però amb tanta discreció al·ludia a ses antigues
antipaties i topades amb don Eudald, i amb tanta gràcia les
comentava, que aquest, no sols no se'n veié mortificat, sinó
que acabà per riure-se'n de debò, regraciant-li en el fons del
cor la bona obra de dissoldre-li tots els reparos que podrien
dar-li pena.

-Don Eudald i jo- deia ell -soms fets l'un per a l'altre, igual
que tap i carbassa, sols que ens ha costat un xic
d'entendre'ns, perillant de fer com els Iguals de la Pobla, dos
pobres vellets mendicants que captaven sempre junts, després
que de joves s'aterraren mútuament amb competències de l'ofici,
fins que un dia, ja empobrits i desesperats, tingueren una
agarrada tan sèria, que l'un hi perdé el nas i l'altre
l'orella. Curats en un mateix llit, des de llavors data llur
proverbial amistat, que els ha fet inseparables com bessons;
tant, que el poble els designa amb un sol nom. Ara es parteixen
la misèria, després d'haver-se tirat la riquesa pel cap.

Nosaltres no hem pas arribat tan enllà- afegia rient, -però de
tots modos la nostra bona amistat ve d'aquella agarrada en què
si ens deixen... ¡pobres nassos i orelles! La sort que vostè
s'ha compadit de mi a temps, quan jo ja estava a les acaballes
de les meves energies, perquè ha de saber que, encara que
gallejava i feia l'home, tenia ja el cor com un pinsà, trabocat
del seny per aquesta dolenta, que sembla que m'hagi donat
cervell de gat. Però no se'n penedirà pas, don Eudald: jo
abono. Cregui, encara que mal m'està el dir-ho, que arreplega
un gendre de tota confiança, i, si no, aquí està el senyor
Rector de Vall de Pedres, que no li'n dirà de menos.

I, posat a dir tarambanades, no acabava, mentre el bo de don
Eudald, com un beneit, esclafia rialles que feien la joia de la
família que el chorejava, especialment la Loreto, per qui a
aquella expansió d'intimitat casolana era un segar de pèsols,
després de tants dies negres com havia passat.



XV

-Començo per vostè, senyor oncle estimat, ja que vostè
representa aquí nostra suprema autoritat espiritual- deia en
Ramon, tot mostrant-li un hermós gotim pansit al sol, -i li
dedico aquesta hermosura, que simbolitza l'aliment de l'ànima
com fórmula de la sagrada sang de Jesucrist. Faltat de la saba
vivificadora de la planta, les assoleiades li han pansit els
grans, xuclan-los-hi la substància sobrera, però
quintaessenciant sos elements i tornant-los incorruptes. Ara és
tot dolçor, com certes ànimes de virtuts purificades per les
sequedats del món.

El vell Rector copsà la intenció i finesa de la dedicatòria, i
acceptà el present espurnejant-li els ulls.

-Dono la preferència al clero, per lo mateix que es veu avui
tan atrotinat- seguí en Montbrió. -Mossèn Isidro, va per vostè:
accepti'm aquest pessigadet de gerds, que semblen talment de
coral. Se cullen entre aquells esbarzers del cingles, a on
vostè hi alça les perdius. Un s'hi esgarrapa les mans per a
abastar-los, com se les esgarrapa també vostè per a reclutar
aquells estols de brivalls mig salvatges als quals, per a
ensenyar-los la doctrina, té de començar per ensenyar-los a
parlar, i així com els sacrificis de sa missió se li
centupliquen en satisfaccions del cor, també copsarà les
dolceses d'aquesta fruita bosquerola i esquerpa per
excel·lència.

Vaig per a donya Dolors, l'excel·lent mare i mestressa model...
Vaja, no en diré pas més, per no sufocar-la. Però permeti'm que
li dediqui aquesta escollida mostra dels excel·lents fruits de
nostra terra; aquesta poma camosina, que no té rival en el món,
i el dia que aprenguem a conrear-la serà una font de riquesa
per a nostres muntanyes. Vull afegir-hi que les virtuts
d'aquesta fruita no són ben apreciades sinó pels que han tingut
ocasió d'assaborir-les. ¡Vegi-la, que daurada, que sencera i
que aromàtica! Aquí no hi ha desperdici; tota ella és cor.

I, mentre la poma giravoltava lleugera per la punta de sos
dits, la fulla del ganivet la despullava de la pela, que anava
allargant-se i caient en graciosa espiral.

-A don Eudald vaig a dedicar-li... el rei de la fruita de
convit: aquest romeu de crosta rugosa, que tanca una verdadera
riquesa de gustos, que fan l'enveja dels bons gormands. Com té
la crosta dura, costa d'arribar-hi, perquè sembla bona mica
gelós de les pròpies intimitats, que no fa pas accessibles a
tothom. Però arrabasseu-li el secret de la seva resistència,
obriu l'arquimesa on tanca les seves virtuts, i us quedareu
meravellats del seu tresor. -

El meló caigué al fons del plat, formant una estrella que don
Eudald acceptà ben cofoi.

-I per tu, germaneta?- encarant-se amb la Loreto. -Què trobaré
que faci per la nostra daina? Mira: vaig a fer-te present
d'aquest ramell de nespres, que és fruita saltadora i molt de
gust de la gent de poc seny. És de forma graciosa i de sentit
delicat... Una mica picantona, com tu mateixa, sols que per a
madurar necesita... palla i temps. Té.

I ara vinc amb tu, promesa meva. De propòsit t'he deixat la
darrera, lo que vol dir que ja començo a considerar-te com de
casa. Vull dedicar-te aquesta preciosa taronja, vinguda de vora
el mar. Els grecs ne deien el fruit d'or i en feren el símbol
de la bellesa, tancant-la dins d'un jardí, guardada per un drac
de set caps. Lluny de mi forçar el símil, que resultaria injust
i fora de lloc- afegí somrient. -Considerem-la sols com la
mística representació de la bondat del cor, reclosa en la
bellesa de la forma i envoltada dels perfums de ses pròpies
virtuts.

El ganivet, llepà finament la superfície de la daurada esfera,
traçant figures geomètriques, i poc després la pela es
descloïa, com els pètals d'una rosa, deixant al descobert altra
bola blanca i rossa com un rovelló.

La Montserrat, roja pel rubor, prengué delicadament entre sos
dits la despullada molla i, portant-la a la boca, n'arrencà la
meitat amb ses dents de marfil, presentant l'altra meitat a son
promès, qui, sense mica de compliment, la prengué i engolí com
una bresca. Quedaren un moment mirant-se, com sorpresos
d'aquella primera entremaliadura d'enamorats. Després
s'enrogiren tots dos, a l'adonar-se de l'atenció picaresca dels
circumstants i al sentir que mossèn Joan deia bondadosament:

-Déu vos beneeixi i us faci ben bons!



XVI

Don Eudald, l'home dels prejudicis i respectes humans qui _per
accidens,_ és a dir, quan era en benefici de les bones idees
(les pròpies), professava les teories de què el fi justifica
els medis, que pecat amagat és mig perdonat i allò de _peor es
meneallo_; qui es lamentava sovint de lo dolent dels temps en
què vivim (sobretot quan manen els contraris), encomiant la
necessitat d'aplegar-se totes les persones de bé entorn d'un
bon govern (el propi) per a extirpar tanta corrupció, mes sense
fressa (no fos cas que s'alterés l'ordre), sense escàndol
(perquè, de certes coses que com més se remenen més puden, no
convé que el vulgo se n'enteri masa), tot sempre amb el degut
respecte als drets adquirits, als fets consumats, perquè les
lleis no han de mirar mai enrera, sempre aprofitant lo que
bonament se puga, per allò de _interim gaudeamus_, etc., etc.
(teories mamades i interpretades del diari que per aquells
temps es cuidava de pasturar les ramades de _l'infinitus
numerus_ per les sempre delitoses margenades dels grans
egoismes socials), es manifestava girat com una mitja, fent de
mal sentir-li contar lo que sabia dels polítics de sa
coneixença, d'aquells mateixos que havia rebut i obsequiat en
sa pròpia casa, acceptant-ne les engrunes de favor que li
feien.

Tocat del sentiment de la ingenuïtat o de l'esperit de la
confessió en aquell sobretaula memorable, don Eudald buidava
secrets que no havia tret mai a la llum del sol. Llavors
s'aclarí aquell misteri que embolcallava el ràpid periode de sa
diputació a Corts, del qual no parlava mai, amb estranyesa dels
que coneixien son caràcter vanitós. Sembla que alguns companys
de diputació li conegueren prompte la flaca de la vanitat i la
curtedat de gambals (això no ho deia ell; ho deduïen els
oients), i prenent-lo per _primo,_ com ells diuen, li
envestiren la bossa desconsideradament, comprometent-lo per
fortes sumes. Sa fama de ricatxo tonto es degué estendre tant,
que arribaren a atuïr-lo. Fins contava que s'havia vist
assaltat pels corredors del Congrés, ni més ni menys que quan
se les havia amb els timadors del moll de Barcelona. Però, així
com aquests no li feien gran por perquè sabia que els
municipals els agafaven, als del Congrés els temia; perquè els
empleats se'ls hi llevaven la gorra i per no desplaure'ls es
deixava saquejar.

-Tu tenies raó! (es complavia ja en tutejar al seu futur
gendre). Tu tenies raó a l'assegurar que de polític
verdaderament honrat no n'hi ha cap. El més inofensiu (com jo
per exemple) és culpable de complicitat amb els verdaders
criminals als quals obeeix, defensa, vota i se'n serveix, o,
quan menys, oculta explícita o tàcitament.

Tot això no ho aprenc ara, perquè quan tu ho asseguraves jo ho
reconeixia interiorment, però creia que s'havia d'ocultar per
conveniència i per a evitar un mal major. Lo que he après ara
és el valor necessari per a publicar-ho i confessar mon tant de
culpa. Quan convingui ja en treuré de caretes; però començo per
treure'm la meva, prometent formal esmena. D'aquí endavant no
tinc de callar-me'n cap: al pa pa i al vi vi i qui no li agradi
que ho deixi. Entre tantes coses com tinc d'agrair-te, una
d'elles, la unió del poble, l'hem de conservar a tot preu, per
a defensar-nos dels polítics enc que sigui a escopetades.

-Poc a poc!- li deia rient en Montbrió, que es complavia en
fer-lo cantar, admirat de lo radical del canvi que en ell
s'havia operat. -Poc a poc! Vejam si jo, l'esbojerrat i
revolucionari d'abans, encara li hauré de tirar la corda.
Recordi's de què temps enrera jo li proposava formar un
triumvirat, del qual vostè formaria la dreta, jo l'esquerra i
el senyor oncle ne seria el poder director i moderador. Mes
ara, si tots ens decantem cap a l'esquerra, com s'ho farà el
senyor Rector per a mantenir dreta la rega?

Mossèn Joan, que s'havia mantingut molt callat, manifestant
sols per medi de bondadoses rialletes sa complacència i
assentiment, parlà, per fi; però ho féu amb un posat
d'aclaparament i d'amargura que impressionà els presents.

-Molt me plau digué,- el canvi radical que denoten les
confessions que acaba de fer don Eudald, més que per lo que són
en si, perquè signifiquen la resurrecció d'una ànima bona que
jeia en el fang de l'apatia, ja que no de l'embrutiment de les
modernes concuspicències polítiques: es a dir, l'entrada d'un
nou confrare en aquest gremi de la sang nova que sembla que tu
vas estenent. És una de les conquestes de més vàlua que hauràs
fet, i es cosa de felicitar-te'n de tot cor.

Amb quin goig m'hi associaria jo, a la vostra obra, si les
meves forces físiques estiguessin a l'alçada de mos desitjos i
conviccions. Mes jo som com un soldat tardà que ha gastat tot
son delit buscant la bretxa des d'on fer foc. Permeteu-me, no
obstant, dues paraules de consell que crec apropiades al
moment. Treballeu de ferm, mes no sigueu ni optimistes ni
impacients, per a no exposar-vos a les crueltats del desengany.
Feu-vos càrrec de què, llevat de vostres propòsits, tot lo
demés està per fer. Cal tenir en compte que l'enemic és poderós
i que en quant s'adongui de vostre treball i del fruit que
recolliu, abocarà totes ses forces a refermar la porta per on
pot escapar-se-li son poder.

Tot lo que no sigui deixondir la consciència del poble i
revetllar l'esperit de la terra, serà perdre el temps. No vos
facin por els homes, per distanciats que semblin mentre no
siguin romputs de cor i de consciència, perquè ells a la fi
vindran amb vosaltres. Recordeu-vos de la paràbola del publicà
i el  faritzeu de l'Evangeli.

Feu força acopi de fe i energia per a sostenir-vos, perquè tot
vos caldrà. Sovint els mateixos que voldreu salvar seran
vostres inconscients enemics; potser dels vostres mateixos
partiran les sagetes més cruelment enverinades. Mes, si teniu
fe en Déu, si obreu sols per la caritat i per l'esperit de
justícia, si vos inspireu sols en els grans exemples de nostra
història i en el puríssim amor a nostra terra, que ha infantat
les institucions més democràticament cristianes que presenta la
història de la civilització, quin dubte té que veureu créixer
d'una manera consoladora vostre camp, que veureu recular els
moderns alarbs, vergonya de nostres temps, i si més no,
deixareu ben assaonada la terra per a què els vostres fills
puguin recollir-ne els vinents esplets.

Per això beneeixo una vegada més el pacte que avui hem
celebrat, i demano a Déu que el casal de Serra-Bruna sigui el
cenobi on es consagri la sacrosanta fórmula de la sang nova,
única esperança de salvació d'aquesta malaurada terra.

En quant a mi- afegí amb veu commosa, -vos ho repeteixo: no hi
compteu pas. Som com el patriarca Moisès que sols logrà la
gràcia de llambregar al lluny la terra de promissió, suprema
aspiració de la seva vida. També l'he ben cobdiciada, la nostra
terra de promissió, si bé per mos pecats he trigat a veure'n el
bon camí. Ara que sento ses alenades, ara la vida em manca, i
conec que he acabat ma missió en aquest món. És un
pressentiment que no falla. Déu ho vol així: alabat sia Ell per
sempre.



XVII

-Els nostres cors s'han parlat públicament, esquinçant-se per
fi el vel que ocultava el misteri; nostres futurs destins estan
ja trenats pel darrer nus; nostre pacte, que tenia ja la sanció
dels homes, ha rebut avui la consagració del ministre de Déu.
Estàs contenta, videta meva?

-Contenta hauria d'estar, perquè es veuen realitzats tots els
més fervents desitgs de la meva vida. Els meus somnis daurats
van prenent el cos de la realitat; mes no sé per què tinc el
cor oprimit, i els ulls sempre a punt de vessar.

-Explícam, doncs, això, hermosa. ¿Seria que tems l'avenir o que
et reca la perduda llibertat del cor?

-No temo l'avenir en la teva companyia, però sí el temo per si
ella un dia em mancava; i mai havia pensat tant en què pogués
mancar-me, sinó quan he vingut a assolir-la. Tampoc enyoro la
llibertat del cor, que de temps la tinc perduda, ja que era ell
més esclau abans, forçat a beure's les pròpies amargures, que
ara que, podent treure sos esclats a la llum del sol, es
complau en reblar els claus de sos grillons. Lo cert és que les
llàgrimes que en temps de les grans penes retenia en el fons
del cor, ara que toco el compliment dels meus desigs... ara no
puc aturar-les: veus?

-Escolta'm, filla, i respon-me de veritat: ¿creus avui en el
meu amor com ahir hi creies?

-Oh, sí!

-¿Estàs segura de tu mateixa, fins al punt de respondre de la
llegitimitat dels teus sentiments envers mi?

-Ni sabria com dubtar-ne.

-Tanca els ulls de part de fora i obre'ls de part de dins i
recocia el darrer replec del teu cor: vès si hi trobes una
senyal de penediment pels compromisos contrets amb mi i que
avui hem refermat... ¡No m'enganyis, que t'enganyaries a tu
mateixa!... No n'hi trobes cap?

-Cap, ni un.

-Dónam les mans i mira'm a la cara.

-Ja et miro, més quasi no et veig. Tinc el cor  ple de goig:
tes paraules me fan pressentir la bogeria de la felicitat;
però, en lloc de fer-me riure com les alegries, sento més i més
ganes de plorar. ¡Jo que em creia que sols les penes donaven
llàgrimes!...

-És un error del qual ens hem de sostreure els temperaments com
tu i com jo. Les rialles són sols demostratives de les
afeccions lleugeres i superficials. Quan el sentiment cava
fondo, àdhuc arrencant del cor sensacions platxerioses, aquest
no te millor manifestació que són les llàgrimes. Jo beneeixo a
Déu perquè cada vegada veig més que som carn d'una mateixa
carn. Jo ploraria amb tu si no fos home.

Lo que sents tu ara, és la virtualitat de l'acte que hem
realitzat amb totes ses inescrutables conseqüències. Tu estàs
encara sots la impressió de la nota trista del senyor oncle,
els tendres accents del qual t'han impressionat a tu com a mi
amb la certitud de quin serà el primer dolor que ens ferirà en
comú. Tu has entrevist ara la immensitat de dos amors, ja de si
ben grans, que, compenetant-se, s'ageganten fins a límits
inconcebibles; i tot això, sadollant ton cor, el fa esclatar en
sensacions d'un ordre desconegut que, no trobant son equivalent
en les forces humanes, salda amb llàgrimes.

Plora, doncs, sense reparos ni vergonya! ¡Saluda amb llàgrimes
el llindar de l'era de ditxa que avui se'ns obra, que en actes
transcendentals com el del  sant matrimoni... sols els ximples
riuen!



SÍNTESI

Com la fletxa surt brunzenta de la ballesta cercant el cor de
sa víctima per a vessar-hi l'amargantor de son verí sortia de
Serra-Bruna, reclosa dins d'una carpeta adreçada a l'estranger,
una cruel missiva, plena de dol i de tristor: «Cuiteu a tornar,
que el vostre oncle es mor».

I el blanc era l'idil·li conjugal, que joïa de ses primícies,
entre els primaverals esbarjos, sublims delectacions,
lluminoses perspectives i deliciosos arrobaments d'aquest
període, únic en la vida de l'home, que se'n diu lluna de mel,
en què, com si no bastessin els elements de ditxa que en si
porta la sobtada expansió de les reprimides cobejances
deslliurades per virtut de sagramental benedicció, les ànimes
enamorades se tiren a emborratxar-se de tot lo bell, lo
imprevist i lo confortable que la vida moderna fa accessible a
la gent adinerada.

Els poètics misticismes, reconcentrats per la fe en llegendaris
cenobis i miraculosos santuaris, on els cors recentment lligats
corren a dipositar el testimoni de llur reconeixement i de
llurs esperances; les lluminoses i alegroies perspectives de
les regions riberenques, on la mol·lície humana hi ha acumulat,
entre perfums de taronger i roses de tot l'any, totes les
seduccions de la naturalesa posada a jou per l'artifici de
l'home; les febrosenques activitats de la civilització del
sigle, representades per la moderna Babilònia, amb ses grans
virtuts i sos grans vicis; les romàntiques riberes dels grans
rius del nord, amb ses rònegues calitges i daurades celísties,
amb sos castells llegendaris, ses ciutats arcaiques i sos
museus plens de records d'una civilització migeval, que encara
s'hi respira, modernitzada per una superior cultura; els jolius
panorames de l'Arcàdia moderna, amb sos alterosos pics
d'argent, amb ses valls d'esmaragda i sos llacs d'atzur...
¡quin caminal més idíl·lic, quina ressoladora més ampla i suau
per a deixar-s'hi lliscar bressat per la joventut, l'amor i
l'esperança, en aquest _lapso_ paradisíac, en aquest parèntesis
de la vida, mena d'armistici en què el destí sembla suspendre
les hostilitats de sa crua prosa, tal volta per a
reempendre-les amb més feresa no ben apagat encara el
resplendor d'aquell foc-follet.

Bon exemple n'és el missatge sortit de Serra-Bruna, frisós de
vessar el doll de fel de ses entranyes: «Cuiteu a tornar, que
el vostre oncle és mor».

I el missatge fallà, de primer, el blanc perquè la víctima que
volia ferir ara ja partida. Mes sobre sa coberta s'hi estampà
una nova fórmula, que li comunicà segon impuls.

I errà el tret una altra vegada i una altra, perquè l'idil·li,
lleuger com papallona, volant d'ací d'allà, xuclant de totes
les flors esclatades en l'immens camp de la seva ventura, no
tenia lloc segur. Però cada vegada rebia el missatge noves
fórmules d'impuls, que semblaven comunicar-li major velocitat.

Mes l'idil·li es condormí en aquelles afraus platxerioses de la
moderna Arcàdia, encantat d'aquell agre de casa que allò tenia,
d'aquell aire de pàtria que allí es respirava, però de pàtria
feliç, de pàtria ben menada, que li feia enyorar i glatir i
estimar més encara la pàtria pròpia, tan pobra i tan
desgraciada.

I arribà el missatger de la mala nova, amb el llom negre de
tinta, com un cavall amarat de suor,  i li buidà dins de les
entranyes tota l'amargantor de fel que duia, més enverinada
encara pel retard sofert, igual que el caçador despacientat
clava la mortal sageta al cor de la daina que, juganera i
descuidada, està esbrotonant el tendre fullam de la clariana
del bosc. «Cuiteu a tornar, que el vostre oncle es mor».



II

-Escolti, mossèn Joan- deia el facultatiu, alçant la veu: -com
se troba?

-Me sembla que una mica millor- Responia aquest amb veu fosca i
apagada.

-Una mica millor? No m'ho sembla pas a mi, així- deia el metge,
amb veu prou alta perquè aquell ho pogués sentir.

-No es pensi- afegia la Feliça, -li ha calmat molt aquella
ardència de set i fins suara parlava de llevar-se.

-De llevar-se, eh?- refeia el metge, tot aplicant-li l'orella
al pit. -Això és lo que menys m'agrada. Si es trobés més bé,
s'adonaria més del mal.

-Després també sembla que li ha minvat molt el romball.

-Massa que tornarà- insistí aquell, arrufant el nas i rodant el
cap.

I així, per aquest estil, anava el bon doctor destruint a les
barbes mateixes de l'interessat, les il·lusions que el bon
desig volia formar-se.

-Mossèn Joan- digué, per fi, encarant-se amb el malalt i
prenent un to solemne: vostè no és pas cap criatura i té prou
coneixement de les coses del món perquè jo hagi de tractar
d'enganyar-lo. Hem arribat a un punt en que la ciència humana
ha de confessar la seva impotència. A dalt n'hi ha Un que tot
ho pot i a Ell hem de confiar-nos perquè hi faci més que
nosaltres. Tingui ànim i fora, que no serà pas més de lo que
Déu voldrà.

I, amb aquesta jaculatòria, s'apartà del llit i féu cap a la
sala.

Mossèn Joan se'n despedí amb una estreta de mà i amb sa dolça
mitja rialla.

En Montbrió, aplanat i atorrollat per lo que veia i sentia,
seguí el doctor, preguntant-li, amb la major innocència, què
n'hi semblava de l'estat del malalt.

L'interrogat el mirà fit a fit, i, pensant sens dubte que
encara no havia parlat prou clar, li contestà bastant secament:

-Què vol que me'n sembli? Que és home mort. El diagnòstic és
ben senzill. Estem al davant d'una naturalesa gastada pels
anys, aniquilada per una activitat excessiva, per afeccions
morals dissimulades, que són les més funestes, i... qui sap si
també per una deficiència d'alimentació. Això com a factors
passius. Com agents actius tenim una congestió a la freixura
amb irradiacions cardíaques, i s'ha iniciat ja un estat serós.
El pronòstic és més senzill encara. La potència és molt
superior a la resistència. L'enemic ens envesteix de sec a sec
i no tenim municions per a fer foc. Doncs el resultat no pot
deixar d'ésser fatal. Continuïn la mateixa medicina, l'objecte
de la qual és sols reanimar momentàniament i refrescar-li la
boca, i... _pax vobis_. De miracles els metges no en sabem pas
fer.

Els nuvis, arribats de fresc, havien trobat la Rectoria feta un
garbuix. Son oncle era ja viaticat des d'alguns dies i s'havia
anat aguantant com si esperés l'arribada dels seus nebots per a
despedir-se'n. L'escena del metge fou una de les primeres que
començaren a posar els joves sobre un terreny per ells
completament nou.

Mentre la Montserrat s'ocupava en posar una mica d'ordre a la
casa, arribà mossèn Isidro, que, acompanyat d'en Ramon, se
n'entrà a la cambra del malalt, quedant ambdós sorpresos de la
gran mutació soferta per aquest, que ja ni donà senyals de
notar sa presència. Mossèn Isidro, sense gastar gaires més
compliments que el metge, li entaulà conversa sobre son estat,
sense embuts ni subterfugis, afegint, poc després:

-Amiguet, és una porta que tots l'hem de passar, i encara vós
podeu donar gràcies a Déu que us permet arribar-hi amb tot el
coneixement. No en demano pas més per mi!

Tornà a somriure el pacient, i, com un lleuger reflex
celestial, inundà sa traspassada fesomia. Allargà a son company
la mà, dient-li:

-No em deixareu, eh?

-No, fill- féu aquest: -lo promès és promès. A la masia ningú
m'espera i estic enterament per vós.

En Ramon, gens foguejat en aquesta mena de passatges de la
vida, tot s'esborronava al sentir tal conversació.

El malalt, no obstant, anà tirant unes hores més, prenent sols
algunes gotes d'una gomosa i petites cullerades de caldo. En
alguns moments pareixia reaccionar-se, parlant amb bastanta
claredat, fent alguns encàrrecs, tant a son nebot com a mossèn
Isidro; mes, amb tot, se li notava una pèrdua extraordinària de
forces.

A mitja tarda el romball començà a convertir-se en un gemec
acompassat, entrà el desfici i tot demostrà que el malalt anava
a entrar en una nova fàcies. Si és que aquest hagués conservat
un fil d'esperança, aquell fil que el reu a qui van a
ajusticiar no el perd fins a l'instant d'asseure's al banquet,
en aquell moment donà proves d'haver-la renunciada. Tractà de
fer noves recomanacions al seu nebot, recomanacions que aquest
comprengué més amb l'ànima que amb les orelles. Donà vàries
disposicions sobre son enterro i fins sobre la roba amb què el
devien amortallar: la qual roba es féu ensenyar, no sense que
el pobre Ramon sentis esgarrifances de cor.

Seguidament els preparatius prengueren un caràcter d'_execució_
que acabà d'aterrar el pobre jove. Fou portada als peus del
llit una taula amb coberta negra i sobre d'ella un Sant Crist
entre dos ciris encesos i els aspergers amb un perolet d'aigua
beneita, i mossèn Isidro començà a llegir les recomenacions de
l'ànima amb veu reposada i solemne, marcant una espècie de
ritme que s'acompassava perfectament amb la respiració del
malalt, que s'anava fent més anhelosa i adquiria un so
metàl·lic. En Ramon, fent esforços de flaquesa, li donava de
tant en tant, amb una culleradeta, unes gotes de cordial que el
pacient engolia per esma. Des de llavors ja sols se feia
entendre per medi d'estretes de mà. Son cap descansava aplomat
sobre el coxí, i els braços, estirats al llarg del cos, jeien
sense moviment, com no fos alguna que altra convulsió que
sentien mossèn Isidro i en Ramon, que un a cada espona del llit
li tenien les mans.

De temps en temps l'exhortant deixava el llibre i allavors les
exhortacions li eixien del cor, espontànies i patètiques,
versant sempre sobre el ben entès de què era mossèn Joan un
viatger que recorria una via penosíssima i li mancava encara
passar moments de terribles proves, vençudes les quals havia de
trobar la ditxa, el premi, la glòria.

-Vés, ànima cristiana- li deia: que Déu te perdona; segueix
aquest trànsit dolorós; beu aquesta copa d'amargura, la més
coenta, però la darrera d'aquesta vida de misèria; vés, que Déu
t'espera i els àngels t'obren les portes de l'Eternitat!
¡Despulla't d'aquest farcell de podridures i vola feliç a la
mansió de Déu!

I el moribond, amb la boca badada, cercant un aire que ja no
vivificava sos pulmons, les faccions traspassades, amb la pell
aplanada sobre els ossos, encara mig reia entre els suors de
les darreres ànsies i mentre les llàgrimes agòniques creuaven
sos polsos, sos ulls brillaven amb un dèbil llampec, com els de
l'assedegat al sentir prop seu el murmuri de la fresca font. A
mida que minvaven ses forces, a mida que s'anava acostant
l'horrible instant suprem, la veu de mossèn Isidro s'anava fent
més carinyosa, fins a adquirir inflexions d'una dolcesa
inconcebible, donada sa ruda i vulgar fesomia. Li eixugava la
suor del rostre i li parlava a cau d'orella, contant-li coses
del cel, tal com parla una mare al seu fillet per a adormir-lo.

A vegades resava a mitja veu, exorcisava amb el salpasser,
donava a besar el San Crist a l'agonitzant, tot amb una sola
mà, perquè amb l'altra no deixava mai la del moribond, atent
sempre a ses cada vegada més dèbils manifestacions, i tornava a
rependre ses exhortacions, que arribaven en algun moment a
tocar una nota d'un egoisme sublim, si és que aquests dos
conceptes poden anar mai junts. Glossant les paraules del bon
lladre a Jesucrist, deia:

-Recordeu-vos, mossèn Joan, de mi, quan arribeu al Paradís.

Sa veu pausada i cadenciosa, que en Ramon sentia caure-li com
gota a gota dins del pit; la tendresa de sentiments; la
senzillesa en els conceptes, que arribaven a pecar d'innocents
algunes vegades; lo gràfic de les comparacions (que en
circumstàncies menys solemnes podrien semblar massa vulgars),
barrejat amb certa grandiositat bíblica i un no sé què de
primitiu i patriarcal que omplia tota l'escena, produïren un
efecte tan commovedor i tan suggestiu, que el jove es sentia
absort, inconscient del temps que transcorria, fita la mirada
en aquell rostre cadavèric, que es traspassava per moments.

Aquella íntima commoció que, com corrent elèctrica, feia vibrar
les cordes de son sentiment a la contemplació de la naturalesa;
aquelles intuïcions estètiques que sa ànima somniadora copsava
al vol en tots moments, no les hauria pas mai sospitades a
l'espona del llit d'un moribond. I, no obstant, allí tenia
palpable altra vera manifestació de la Bellesa amb nou esclat.
Mai havia concebut la idea de la mort amb un caràcter tan
pacífic, tan íntim i, per dir-ho així, tan atractívol, però
tampoc tan dolorós, tan commovedor i tan grandiós en mig de sa
senzillesa.

Però el moment suprem s'anava acostant. La naturalesa, rendida,
no lluitava ja: havien cessat ja les congoixes i desficis, i
ell descansava las i aplanat, no percibint-se més senyals de
vida que el vaivé del pit i un pols sec que decreixia com el
moviment d'un pèndol que marxa per la sola força de la inèrcia.
El ritme de l'agònica gemegor es feia cada vegada més suau, més
cadenciós, més manyagoi (permeti-se'm lo vulgar de
l'expressió), com el d'un nen adolorit que es condorm afofolat
al pit de la seva mare.

En Ramon, de genoll a terra, sense abandonar mai la mà de son
oncle, les pulsacions del qual comptava maquinalment, estava a
punt d'arribar al paroxisme de son dolorós arrobament. El
silenci era quasi absolut. En Pascal, amb les llàgrimes
creuant-li sa impassible cara, alçava amb mà tremolosa fins al
capçal del llit un ciri encès, les irradiacions esgrogueïdes
del qual ferien verticalments les testes quasi juntes dels dos
vells sacerdots, produint clars i obscurs dignes d'un quadro de
Rembrand. La de l'agonitzant se destacava, sobre la blanca tela
del coixí, mig inclinada, formant una silueta d'una elegància
ascètica com la d'una escultura d'Alonso Cano. Els ulls
entelats miraven, més no veien; i sa boca, desmesuradament
oberta, semblava buscar ansiosa un oxigen que cap alivi portava
a sa sang. La de mossèn Isidro, que ja no parlava i sols resava
entre dents, quedava dins l'ombra, acotxada i inundada d'una
suprema angúnia. Mirant fit a fit les verdoses fesomies de son
vell company, semblava espiar el moment precís de sortir-li
l'ànima per la boca.

Seria una preocupació de son esperit fortament commogut, però
el cert és que en aquells instants li sembla a en Ramon veure
que la descomposta fesomia de son oncle es reanimava com
banyada d'un resplendor celestial, que reapareixia son habitual
somrís, l'hermosura del qual s'aquilatava per quelcom que no
era d'aquesta terra, mentre que la gemegor, poc abans curta i
precipitada, i que fins per un moment s'havia interromput,
reprenia allargant-se com un immens i suau sospir. La vida
s'anava a trencar, per fi, i semblava que s'aguantés sols per
un bri, per una filagarsa de vaporós manto de l'ànima que se'n
fugia. El jove sentí part de dins, a les entranyes, quelcom que
se li esquinçava, d'aquell gemec, darrer comiat d'una vida que
finia, i, per primera volta, apartà sos ulls d'aquella boca
oberta, temerós de veure escapar-se'n... no sé què, i enfonsà
el cap entre la vànova del llit. Res veié, però sentí acabar-se
aquell gemec prolongat, després de perfilar-se com un cant de
rossinyol, i les darreres polsades de la mà freda, que
estrenyia entre les seves, saltironar-li d'aci d'allà pels dits
i... un lleuger refrec com un aleteig imperceptible; després la
veu de mossèn Isidro, que deia:

-_¡Consumatum, est! Requiem eternam..._

Allavors sentí que li pujava del pit una onada indescriptible:
era aquell espasme que tantes voltes havia sentit en sos
arravats d'artista i que ell descrivia com producte de la
mística conjunció de l'ànima amb Déu; però a l'anar a esclatar,
en lloc del crit de joia que li era habitual, fou un plor de
nen, que sortí de sa gola, el qual, ressonant per l'arcova i
per la sala, despertà un eco dolorós que el transmeté per la
cuina, per l'escala, per la lliça i per tot el veïnat, i encara
l'endemà repercutia per les valls de la parròquia i per tots
els indrets on se coneixien les excel·lents virtuts del Rector
de Vall de Pedres.



III

Per primera vegada, des de que el Rector n'eixí per al
cementiri, posava en Montbrió els peus en aquella estància, tan
saturada de l'esperit senzill i bondadós del sant home.

¡Quina impressió més fonda rebé a l'entreobrir la porta! Per
virtut d'un fenòmen que podriem dir-ne persistència de les
sensacions familiars o simpatia sensitiva, percibí la imatge
del seu oncle, clarament dibuixada dins de la cadira de braços,
corbat sobre el reso o la feina. El veié alçar el cap i dirigir
vers ell sa bondadosa fesomia, un poc fosca per la concentració
del treball, més de sobte aclarida per una salutació carinyosa
de dolça sorpresa.

La visió fou instantània, mes se'n reproduïen de consemblants
cada volta que es fixava en els mobles i objectes que li eren
familiars, percibint sempre el ressò de la seva veu, grave i
lleugerament afònica. Després la imaginació li anà representant
els darrers episodis de la seva vida, fins a les doloroses
escenes de la seva mort. Allavors se descobrí i resà
interiorment per aquella ànima que encara sentia aletejar,
enyoradissa, entre aquelles quatre parets.

Més que per curiositat, per a sostraure's a les obsessions que
se li anaven fent massa vives, començà el jove a examinar els
volums de la llibreria. Inútilment, perquè allò també era un
tros de l'ànima del difunt, quelcom que s'havia compenetrat de
son ésser. I la impressió anava creixent a mida que s'acostava
al setial del cantarano, efecte de què les obres més familiars,
més fullejades i, per consegüent, més impregnades de sa
essència, eren les que estaven més a l'alcanç de la seva mà. Ja
no resistia: com el suro que va giravoltant entorn del bullidor
que l'atrau, així ell també anava donant tombs an el setial, on
son oncle havia passat immensitat d'hores de treball, i de
meditació, fent balanç de ses tristeses i de ses esperances.
Per fi es llançà als braços de la cadira, que el rebé amb
aquell familiar cruixit amb què saludava son propietari,
semblant-li a ell sentir quelcom de la dolça pressió de la
paternal abraçada. Encara més: li semblà trobar-hi l'ànima tan
tendra i pura de son oncle que compenentrant-se amb la seva, la
inundava amb l'inefable consol.

La taula estava sembrada de diferents objectes d'ús íntim i
diari, cada un dels quals portava l'imprompte de son enyorat
senyor. Eines de treball i objectes d'entreteniments, llibres
de reso i de lectura familiar, notes i apuntacions, tot net i
cuidat com per mans de senyoreta, però amh un senzill desordre
que acusava un temperament més cuidadós de la pulcritud
essencial que d'aparatoses exterioritats.

A mida que en Montbrió s'anava reconcentrant damunt d'aquells
objectes insignificants, que tots li parlaven a l'esperit,
reconstituint-li als ulls de l'ànima la figura moral del seu
oncle, adquiria el convenciment de què devia haver-hi allí
quelcom de més fondo, de més íntim, quelcom que fos
l'estereotipació de les seves idees. Un home que posseïa un
fons innegable de ciència doctrinal, que era de caràcter
observador inqüestionable, i, per altra banda, de paraula avara
d'exterioritzar les impressions de caràcter personal, essent
més donat a escoltar que a parlar, per força havia de tenir un
desguàs de son esperit, un confessionari a on dipositar les
seves intimitats.

Penetrat d'això, començà el jove a recociar prestatges i
calaixets, desenfaixant paquets de correspondència, examinant
llibretes d'anotacions i comptes, etc. A mida que s'anava
internant en les profunditats del vell cantarano, observaba que
la matèria anava prenent major interès. Als qüestionaris sobre
matèries de predicació i formularis de caràcter general,
seguien projectes de sermons en esquema, apuntacions sobre
matèries noves, reflexions, pensaments solts, cites, etc. I
ell, vinga giravoltar, cada vegada amb cèrcols més reduïts,
entorn de son objectiu, sentint com s'hi apropava, com el que
furgant les cendres sent, cada vegada més intensa, l'escalfor
del caliu amagat.

Per fi, embolcallat de grollera paperada, com una perla dintre
la petxina tosca i rocallosa, hi trobà un paquet... Allò, allò
era el cor de mossèn Joan! Prou que ho conegué, al posar-hi la
mà a sobre, sentint com bategava, i que el seu hi responia
desacompassadament per la força de la simpatia.



IV

Era una llibreta rebregada i suosa, però amb aquell rebregament
respectable d'uns escapularis que han fet la seva servitud en
la intimitat de la persona. Les primeres planes se remuntaven a
l'època de la seva segona entrada a la parròquia, després de la
separació, fredament dolorosa, d'en Ramon, que se la campava
pel seu cantó. Era un aplec de pensaments, anotacions i
reflexions de caràcter moral i íntim, una espècie de llibre de
memòries, on el bon home hi estampava periòdicament ses
impressions de caràcter més recollit, com si diguéssim la
superabundància del seu cor.

Des de les esgrogueïdes pàgines del començament fins a les
darreres, en què encara es veia fresca la tinta, es podia
formar judici cabal de les altes i baixes de l'estat d'ànim de
l'autor, com de les diverses fàcies i succesives orientacions
de son esperit. Hi havia de tot: paràgrafs de lletra apretada i
frisosa; altres d'escriptura clara i apacible; conceptes, uns
diluïts a l'excés i altres curts i secs, alguns d'ells
interromputs i fins titllats, ja dèbilment, com per a donar
lloc a noves reflexions, ja amb ensenyament donar lloc a
borrar-ne fins la memòria. En alguns hi brillava l'esperança,
en altres un greu descoratjament; però en tots s'hi sentia la
fe i la caritat de l'ànima encesa en amor de Déu. No hi
mancaven tampoc intermitències espaioses, algunes d'elles
marcant períodes de mesos i fins anys de repòs, com si la seva
ànima s'hagués adormit en la lassitud de la fatiga o de la
ganduleria.

A en Ramon se li negà el cor de tendresa a l'observar que la
seva persona hi ocupava un lloc importantíssim en aquella
estereotipació del cor del seu oncle. Ja en un replec de la
coberta hi trobà aplegades les poques cartes que li havia
escrit des de sa separació, i en les primeres pàgines, en forma
de versets que semblaven arrencats del llibre de Jacob,
expresava amb tendra amargura les enyorances d'aquell ser
estimat que creia perdut entre les onades del món. Intercalades
amb aquells càntics d'enyorances, hi posava fondes reflexions
sobre lo que era i lo que deuria ésser l'ensenyança, i sobre lo
que havia fet i havia deixat de fer per a salvar-lo de les
tretes de la malejada societat.

Periòdicament eixien remembrances d?_ell_ (enlloc posava el seu
nom), amb motiu de rebre'n una carta o una notícia indirecta;
i, com aquestes, contra lo que sempre temia, no solien pas
ésser desagradables, li dictaven parrafets de dolça esperança i
màximes i consells que en Ramon recordava, per ésser semblants
als continguts en les cartes rebudes.

Les èpoques revoltoses que s'havien succeït en el país, li
havien suggerit també fondes meditacions i comentaris, que no
s'apartaven gaire de les idees en boga entre els polemistes
catòlics d'aquell temps Ses disquisicions giraven quasi sempre
dins dels motllos, un poc massa arcaics, de l'escolàstic de
Cervera.

Alguna idea és repetia sovint, acusant una verdadera obsessió.
Tal era el fet reconegut de l'allunyament del poble del si de
l'Església.

«Perdem terreny- escrivia sovint: -els joves ens fugen seduïts
per ideals de falsa llibertat, i quan s'adonin de son engany
correran a engruixir els batallons de l'escepticisme i la
indiferència.»

I, procedint amb un criteri més modernitzat, com el metge que
en lloc d'ensajar remeis a l'atzar o de perdre temps atacant
els efectes, procura abans de tot esbrinar els fonaments de la
malaltia, deia:

«Ens escarrassem predicant la doctrina als convençuts i els que
hauríem de convèncer no ens escolten. ¿No fóra millor buscar la
causa d'aquest apartament i, un cop trobada, aplicar-hi amb mà
forta el remei?».

Fidel amb tan sàvia teoria, en diferents planes hi havia
estampat idees que demostraven son afany d'esbrinar la
incògnita, idees que s'alternaven amb períodos de
descoratjament, resultat d'un treball d'investigació superior a
ses forces, acabant per decantar-se pel cantó on l'inclinava
son esperit de sacrifici.

«El sacerdot -escrivia- deu rabejar-se dintre les penalitats de
sa missió de sacrificis i privacions, amb la idea d'acrisolar
ses virtuts i guanyar mèrits  per a la pròpia ànima. La missió
de salvar les agenes és secundària; però, tal volta, amb
l'exemple de les grans virtuts i de les sublims abnegacions
dels ministres de Déu, se sentirà tocada la societat i tornarà
als amorosos braços de sa mare l'Església.»

Per aquest camí s'esplatjaven desendavant ses confidències,
dictant-li pàgines d'un misticisme i d'una ingenuïtat
encantadors; pàgines interrompudes, en alguns indrets, per
conceptes expressats amb una amargura que després sa ànima
bondadosa, trobant-los, sens dubte, massa vius, n'havia passat
ratlla, però que denotaven les sequedats i angoixes de son ànim
contorbat. El sacerdot no recollia pas els abundosos fruits que
n'esperava, de ses abnegacions; el poble buscava son auxili en
sos apuros i misèries; després... com si temés molestar-lo
massa, se'n tornava pel seu cantó.

I, no obstant, ell la sentia fonda la recança de l'amor del
poble i el mortificava la idea de salvar-se sol. Aquest
concepte l'expressava en dues ratlles:

«¿Què direm del capità que, veient desmoralitzada, vençuda i
fugitiva la seva companyia, procura sols salvar la pròpia
persona?»

* * *

Per fi, després d'un período de calma i d'unes pàgines en
blanc, hi trobà en Ramon una mena de càntic en què, amb accents
de joia, s'hi glossava la paràbola del fill pròdig. Fàcilment
reconegué la data d'aquella carta en què ell li comunicava son
retorn. Des d'aquell dia era _ell_ que omplia quasi
exclusivament el cor de mossèn Joan.

Pas a pas, i una a una, anava el jove reconeixent les
peripècies d'aquells dies memorables, sorprenent-se vivament de
la influència que sa pròpia persona havia exercit en l'ànim de
son oncle, influència que s'assenyalava perceptiblement en les
elucubracions sociològiques i psicològiques allí estampades.

Aquella primera conversa en què el jove exterioritzà tan
vivament ses idees, li havia produït a son oncle una sensació
fonda i nova, que es traduïa en conceptes esparverats; un
deixondiment semblant al del soldat en campanya que, revetllat
per un frisós cop de corneta, s'aixeca fregant-se els ulls,
palpant-se les armes, tot preguntant: -I doncs, ¿què és això?
Después venia un treball d'anàlisis, reposat, que marcava una
nova orientació d'idees.

Les més atrevides afirmacions de son nebot eren sospesades,
trinxades i esbrinades, amb una perfidiositat pròpia de l'antic
escolàstic cerverí, trobant el jove, amb intensa satisfacció,
presentades amb una precisió encantadora, idees que ell sols
per intuïció havia emès.

I tornava a surar la vella obsessió de l'iniciat divorci entre
l'Església i la societat. Però ara semblava caminar en busca de
la incògnita amb alguna més seguretat, com el vianant
esmaperdut que obira un llum en la foscor de la nit.

«Potser ens hauríem perdut -escrivia- per no tenir prou en
compte les dualitats humanes d'ànima i cos i d'individu i
col·lectivitat, preocupant-nos sols de voler perfeccionar el
ser espiritual, descuidant el ser corporal i el ser social, que
viu de l'essència de la terra, com el peix de l'aigua. ¿No hem
fet gala de viure apartats dels quefers socials, pensant que
això corresponia a l'Estat?»

Com si la paraula Estat hagués sigut per ell un raig de llum,
entrava en una sèrie de consideracions sobre els conceptes
d'Estat i de Pàtria, que de moment semblaven desviar-lo de la
qüestió, però que aviat es veien conduents a la finalitat del
raciocini.

«Pàtria és la idea comprensiva d'unitat de lleis, de
temperaments, de costums i, sobretot, de llengua, caràcters
distintius de la raça; és el funcionament harmònic dels
elements vitals d'una societat dintre de son propi terrer.»

«L'Estat és l'absorció, el monopoli del funcionament dels
elements constitutius d'una o més pàtries.»

«La Pàtria, agrupació natural d'individus lligats  per
mancomunitat d'interessos, de necessitats i d'ideals, és obra
de Déu. L'Estat, artificiosa combinació de funcionalismes
arrencats de son natural centre, és obra dels homes.»

«La Pàtria, idea d'amor i expansió, tira a la llibertat.
L'Estat, idea d'absorció i d'imposició, tira al despotisme.»

* * *

«Un temps la lluita era entre la vida corporativa i el poder
erigit en Estat pugnant una i altre per a defensar sos drets i,
tal volta, per a imposar-se mútuament. D'aqueixa lluita en
naixia l'equilibri de les dues forces, que marcava la via
progressiva de les nacions. La perfidiosa constància de
l'ambició individual vencé l'apàtica cohesió de la
col·lectivitat, majorment en pobles que no tenien prou
acabalada la consciència de ses pròpies llibertats, i aquests
serviren als dèspotes de maça per a atuir els que encara
resistien.»

«Quan el despotisme era personal, les grans responsabilitats
davant de la història podien contenir a l'individu dintre els
límits de la prudència i de la justicia; però més tard algú
digué al rei: «No és decorós que la teva majestat arrostri les
odiositats  del poble. Tu regnaràs, però els responsables seran
els teus ministres», I l'absolutisme personal se tornà
col·lectiu.»

«La responsabililtat de dèspotes transitoris, quasi nul·la,
encara trobà manera de cobrir sos actes amb la sanció d'unes
Corts que suposaren eixides del poble, mes en realitat obra de
ses mans pecadores, i arribàrem a la tirania anònima, la pitjor
de totes les tiranies.»

* * *

«Així la societat ha vist, com entontida, transformar-se i
desaparèixer, engolides per una oligarquia política, entitats,
corporacions i lleis, filles de sa pròpia essència, suplantades
per altres lleis i funcionalismes, covats en el gabinet del
filòsop encegat o, tal volta, a sou del dèspota que les
implantava. «-L'Estat ho és tot- digué el doctrinari, -i per
l'Estat deuen els ciutadans donar vides i hisendes. L'Estat
cuidarà de tot; els ciutadans sols tindran l'obligació de
mantenir-lo en salut i en malaltia.-»

«I en aquesta idea ens hi hem acostumat de tal manera, que
l'Estat ha pogut impunement establir enormitats com l'impost de
consums, que grava per un igual el bracer i el milionari, i
iniquitats com la contribució de sang, que sacrifica a ses
conscupicències els joves de vint anys, igual que, en temps
dels mals usos, eren les donzelles casadores desflorades pels
mals barons.»

«Quan el poble ha sentit les fiblades de la tirania, trobant-se
mancat de vida pròpia i fins de verdadera consciència, no ha
sabut més que tirar-se dels braços de l'un polític als de
l'altre, com l'infeliç gamat que, no sabent de quina entranya
es mor, se dóna a un i altre curander, flns que, desenganyat de
tots, a tots els maleeix amb una mateixa mà des del fons de son
escepticisme. Avui el divorci entre el país i l'Estat és
complet.»

* * *

«Però les mirades cobdicioses de l'Estat xuclador també es
fixaren en l'Església, institució eminentment popular i que
tant havia influït en la constitució de la Pàtria. L'Església,
vivint de rendes pròpies (que en considerable part servien per
a les necessitats del pobre i eren la caixa d'on la indústria i
l'agricultura en lograva bestretes a interès mòdic i senzill),
gosant d'absoluta llibertat d'acció, constituïa una força
lliure i respectable, que en determinats moments podia fer cara
a ses depredacions.»

«L'Estat digué a l'Església: -«Desamortisaré els teus béns, i,
en canvi, contrauré l'obligació de subvenir a tes necessitats.
Així, tu, lliure de qüestions civils i de plets, podràs
dedicar-te descansadament a ta obra espiritual.»

* * *

Amb tal espoliació l'estat se proposà tres coses d'igual
transcendènca. Primera: improvisar una burgesia addicta,
enriquint-la amb els fruits de la gran rampinya; segona:
separar l'Església del poble, ja que, empobrida i vivint a sou,
no podria, com abans, emparar a aquest en ses misèries; i
tercera: absorbir l'Església, donant a sos ministres caràcter
de funcionaris públics.»

«Desendavant l'Estat ja no demanaria: manaria. L'Església no
seria del poble; seria de l'Estat. El record dels grans cabals
de l'Església, absorbits per l'Estat, desapareixeria de la
memòria dels vivents. «Lo que no desapareixeria mai més serien
les partides estampades anyalment en la _Gaceta_ per a
manteniment del _culto y clero_; i contra aquest pressupost la
impietat s'hi rabejaria, assenyalant a l'Església com altra
sangonera de l'Estat.»

* * *

En aquestes altures el pensador començava a respirar fort, com
l'analític que toca al fons de ses investigacions. La incògnita
començava a descobrir-se.

«L'Estat, invadint-ho tot i xuclant-ho tot, tot ho ha
embolcallat en l'atmosfera del propi desprestigi.»

I aquí seguien una sèrie de conclusions, de caràcter
sentenciós, que en Montbrió reconegué com veritats inconcluses.

«Absorbint, monopolitzant i oficialitzant l'Estat els
funcionalismes corporatius i administratius, ha mort el
sentiment d'agremiació i d'iniciativa col·lectiva.»

«Absorbint, monopolitzant i oficialitzant l'ensenyança, ha mort
l'esperit progressiu da la Ciència, de les Lletres i fins el
sentiment estètic de la societat.»

«Absorbint, monopolitzant i oficialitzant l'exèrcit, ha mort
l'esperit militar del país.»

«Absorbint, monopolitzant i oficialitzant la idea de Pàtria, ha
mort el patriotisme.»

* * *

«Gens temerari serà, doncs, atribuïr a les mateixes causes
l'esmorteïment de l'esperit religiós.»

* * *

«La societat, mancada de l'higiene de son moviment propi, sense
entitats ni corporacions on esplatjar-hi ses pròpies energies,
s'ha anat decandint, aniquilant-se i podrint-se, com un cos
cloròtic, sense sang, propens a totes les morbositats de la
naturalesa.»

* * *

Donant per esbrinada la causa del mal, el Rector entrava de ple
a assenyalar la font del remei. Començava lamentant-se de la
docilitat amb què la gent s'havia fet amb aquell estat de
coses, tant, que qualsevol idea exposada en contra seria
tinguda per una bogeria. Recordava que el seu nebot, que
n'havia iniciades algunes, era titllat d'esbojarrat i
revolucionari. Fins en un principi ho fou per a ell mateix, que
escrivia aquestes planes:

«I no obstant -afegia,- ara concebesc l'absoluta necessitat de
què desaparesca el monopoli, si ha de desaparèixer el
despotisme; de què tornin els funcionalismes a son ordre
natural, si ha de ressucitar-se la vida de la societat; de
sostreure les Ciències, les Lletres i les Arts de les grapes de
l'Estat, si han de tornar a resplendir progressives, informant
l'esperit públic...»

* * *

En un començament de plana hi havia el següent concepte,
lleugerament titllat:

«La separació de l'Església de l'Estat!... ¡Idea
revolucionària!... De tal sonaria a les orelles de molta gent,
de molts dels meus companys de ministeri, als qui costa de
compendre que més fàcilment influiria a l'Estat l'Església
lliure que junyida a son poder i vivint de ses gràcies, potser
perquè se'ns ha anat infiltrant aquest oficialisme ensopidor
que fins tal volta hem contribuït inconscientment a arrelar-lo.
I, no obstant, potser un dia prosperarà la idea de la rescissió
d'un estat legal acceptat sols per la força de les
circumstàncies, per a defugir la tutela d'aquest Estat
corromput i corruptor, recobrant el dret de força lliure i
tornar a fer lligar amb el poble, lliure també...»

* * *

«¡I lo que costa, Déu meu, -afegia més avall,- sobreposar-se a
les preocupacions d'escola i a les habituds creades a còpia
d'anys! Se necessita un esforç de gegant per a espolsar-se la
peresa intel·lectual i vèncer la corrent de les idees avesades
a coordinar-se dins d'un motllo fet exprés. Tots els que
pretenen trencar-lo, aquest motllo, són revolucionaris; lo
mateix qui el trenca buscant a Déu per a precipitar-se en els
avenços de la raó materialitzada, com qui el trenca buscant a
Déu que s'adona que l'ha deixat enrera. Lo mateix els que,
sentint-se dins del sepulcre, volen, desesperats, ventar ses
pròpies cendres en el caos de la impietat, que els que, ferits
per un raig de llum divina, clamen resurrecció. A tots se'ls
qualifica amb la mateixa paraula: _Revolucionaris_!

«Tal esforç se necessita, que no es concebeix sense una altra
revolució en la pròpia intel·ligència i una depuració en la
pròpia naturalesa; revolució i depuració que _ell_, sempre amic
de síntesis gràfiques, ha designat amb el nom de _sang nova_.»

«_Sang nova_!, diu ell, i la infiltra, aquesta sang, amb ses
paraules i sos exemples, i per a infiltrar-la es val justament
de lo que és antítesis de revolució: se val de la tradició, que
és l'artèria que naix del cor de la societat.»

* * *

«I jo, que estic veient i palpant els efectes d'aquesta
inoculació; jo, que veig, fins per experiència pròpia,
rejovenir-se els cors empedreïts dels vells, fortificar-se els
dels joves i purificar-se els de tots aquells que no estaven
ben perduts, no puc menys de creure fermament que un dia
transformarà, purificant-la i rejovenint-la, la de tota la
societat.»

* * *

Algunes planes més avall, tornant a rependre el fil d'aquestes
reflexions, escrivia:

«Si això fa, un individu sol i aislat, ¿què no farien cent, mil
individus, treballant tots alhora, inspirats per unes mateixes
conviccions? ¿Per què no hauríem d'ésser nosaltres els apòstols
de la revolució moral, els evangelistes de la sang nova,
procurant la regeneració de l'individu, perquè, oberts els ulls
de tothom, penetrat tothom de son ser i de son valer, poguessin
tots a la una fer cara a l'oligarquia despòtica de l'Estat,
exigint la reversió a les pàtries naturals dels drets en mala
hora arrabassats? Fins d'aquest moda fóra més fàcil nostra
missió d'espiritualitzar l'individu, lliure ja de les
servituds i baixeses de la col·lectivitat.»

* * *

Després d'estendre's en consideracions d'aquest mateix ordre i
altres de consemblants, començava a aparèixer una nota
melancòlica que anava prenent accents de greu tristesa, tan
fondament sentida, que a en Montbrió li oprimien el cor.

«¡Quina llàstima -exclamava- haver despertat tan tard, quan ja
les forçes em manquen i sento aprimar-se el fil de ma
existència! ¡Tant de bo jo pogués tornar a la flor de la
jovenesa per a treballar amb totes mes forces en aquesta obra
de redempció social! Jo batallaria per la fundació d'una
institució on, sots el lema de _Sang nova_ s'apleguessin tots
els tocats de la gràcia de l'esperit de resurecció de la
societat cristiana. Com Sant Vicents de Paül fundà la
institució de la caritat, jo demanaria a Déu forces per a
fundar la de la redempció social, les constitucions d'aquesta
institució serien un catecisme que, basant-se en la llei de
Crist, preconisés, com a medis d'alcançar-la: el cult de la
Veritat, suprema aspiració de la més alta dignificació de la
intel·ligència humana les Ciències l les Lletres; el de la
Bellesa, verb de totes les arts del sentiment; el del treball
honrat, signe de redempció del pecat d'origen; i, en fi, el de
la Pàtria tradicional, cristiana conjunció dels vers conceptes
de llibertat, igualtat i fraternitat.»

«Jo em dirigiria amb preferència a la joventut per a repetir-li
aquelles paraules de Sant Pau:

_De cetero fratres, quoecumque sunt vera, quoecumque pudica,
quoequmque justa, quoequmque sancta, quoecumque amabilia,
quoecumque bonoe famoe, si qua virtus, si qua laus disciplinoe,
hac cogitate_».



V

En Ramon n'estava sorprès i encantat. Aquelles definicions tan
clares del concepte de pàtria natural, obra de Déu i no
composició dels homes, i del de llar, símbol de la família,
pedra angular de l'edifici social; aquella argumentació tan
senzilla per a provar que la vitalitat d'un poble resideix en
la intimitat de sos organismes, vitalitat que s'esvaeix des del
moment que aquests passen al monopoli del falansteri polític
que se'n diu l'Estat; aquelles recomanacions tan sàvies per a
l'alliberació de la família, del municipi i de la nació, com a
medi de regenerar fins el mateix Estat, que deuria ésser sols
l'harmonia conjuntiva dels esforços automàtics de la nació; la
resurrecció de l'esperit de pàtria catalana, per medi del
coneixement de sa personalitat i exaltament de ses antigues
virtuts religioses i cíviques; i, per fi, el perfeccionament de
nostra raça per medi del culte de la Veritat, de la Bellesa, de
la tradició i del treball honrat, ¡que bé se li assentava a son
esperit! ¡Quina compenetració tan intensa, la de son
temperament fogós, ple d'intuïcions genials, amb aquella ànima
senzilla, de ciència modesta, encongida, però que bastava una
guspira per a fer-la esclatar!

I, passant i repassant els ulls i el cor per aquell cúmul de
conceptes, amb els quals es trobava tan identificat com si els
hagués dictat ell mateix, s'anava reconcentrant d'esperit fins
a perdre la consciència de temps i lloc.

Més que mai la veia gran, la causa que havia emprès, i més que
mai sentia son cor sadollat de l'amor de pàtria, i més, molt
més que mai s'afirmava en son propòsit de treballar per a la
reconstitució de la personalitat de Catalunya. Hi treballaria
amb més fe que mai, ell que tant temps s'havia trobat quasi sol
i incomprès, alimentant-se de sos propis entusiasmes, i de
sobte es trobava amb un aliat poderós, que tan bé sabia
emmotllar en els encunys de la sabiduria sos inconscients
desficis de redempció.

I, abstret amb els deliquis de sa ànima plena de satisfaccions,
fins havia perdut la idea de què son oncle ja no era d'aquest
món.

No, no era mort, el sant baró, l'ànima del qual perfumava
aquell ambient en què ell es rabejava com papallona entre les
aures primaverals. I en tant no era mort, que ell el sentia
trastejar, enfeinat, per l'estància veïna; el sentí
aproximar-se a l'estudi i claquejar el llocateu a la pressió
dels seus dits, obrint-se la porta; el sentí creuar
l'habitació, percibint clarament el refrec de ses robes talars;
el sentí apoiar-se en el respatller de la poltrona, que el
saludà amb aquell gemec familiar, propi dels vells amics; sentí
com li posava amistosament el braç sobre el muscle, rodejant-li
el coll; percibí els batecs de son cor, uns batecs complets,
glopejant un doll de sang fresca, regenerada; sentí l'alenada
de son respir, batent-li sobre els polsos una xardor jovençana,
plena de vida; i, per fi, el contacte suau d'uns llavis humits
buscant sa boca i una veu tendra i carinyosa que a cau d'orella
li preguntava:

-I doncs, ¿què és això que el té tan capficat, fill meu?

Allavors girà el cap, com qui es desperta d'un somni. No era
son oncle, que li parlava: era l'altre tros del seu cor, sa
pròpia muller, que li somreia dolçament al notar sa sorpresa.

Ja revingut, s'alçà amb la fesomia il·luminada, i, passant sa
ma revessa per la cintura de la seva esposa, amb l'altra li
posà davant dels ulls la preciosa troballa, dient-li amb veu
solemne:

-És el testament del meu oncle. És el seu mateix cor escampat
per aqueixes pàgines, entre el perfum de ses pròpies llàgrimes:
llegat preciosíssim que estimo més que tots els tresors del
món. És la suprema aspiració de la meva vida, reduïda a
doctrina per una intel·ligència clara i sana; és la sublimació
del meu pensament, el còdic pel qual se regirà la Institució de
la sang nova que fundarem i a la propagació de la qual
consagrarem la nostra vida i en la primera pàgina de la qual
empadronarem els nostres fills.



FI










ELS CAMINS DEL PARADÍS PERDUT.

Dues narracions per Mossèn Llorenç Riber:

-Les meravelloses navegacions de Sant Brandan i els seus monjos.
-Les incansables pelegrinacions dels tres monjos Teòfil, Sergi
 i Higini.



PRESENTACIÓ

Ajuntades en aquest volum, van dues llegendes d'origen ben distint,
jatsia que l'orientació n'és una i la mateixa, ço és, la recerca del
Paradís, del qual se'n llegeix en el Gènesi:

-I plantà Jahvé Déu un hort a Edem, a l'Orient, i allí posà l'home
que havia format. I Jahvé Déu va fer brotar de la terra tota llei
d'arbres, goig dels ulls, delícia de la boca, i al mig del Paradís,
l'arbre de la vida i l'arbre de la ciència del bé i del mal. I un
riu sortia d'Edem per regar el Paradís i d'aquí s'esbargia i feia
quatre caps. Nom de l'un, Fissó, i ell cenyeix tota la terra
d'Hevilà, allí on se troba l'or -i l'or d'aquella terra és el bo- i
allí el bedeli i la pedra d'ònix. I el nom del segon riu, Geó, i ell
cenyeix tota la terra de Cus. I el nom del riu terç, Tigris, qui va
devés l'Orient d'Assur. I el riu quart, l'Éfrates.-

En qual manera Adam i Eva foren expel·lits de l'hort de l'Edem
després de la desobediència, diu la Sagrada Pàgina:

-Llavors Jahvé Déu va fer per Adam i sa muller, gonelles de pell i
els vestí. I digué Jahvé Déu: -Vet aquí, ja l'home s'és fet com un
de nosaltres, coneixedor de bé i de mal. Ara, doncs, no sia que
allargui la mà i culli també de l'arbre de la vida, i en mengi i
visqui eternament... I el llançà Jahvé Déu de l'hort d'Edem, que
colrés la terra de la qual fou pres. Va treure'n l'home i col·locà a
l'Orient de l'hort d'Edem els Querubins, amb el glavi de foc
brandant, per guardar el camí de l'arbre de la vida.-

¿On era la precisa situació de l'hort de l'Edem? ¿Què s'era fet,
abandonat a ell mateix, sota la custòdia dels Querubins? ¿Com era
l'arbre de la vida? Aquesta curiositat tempta les imaginacions, i el
fruit n'és aquest doble llegendari, l'un, més tardà, d'origen
cèltic, i l'altre bizantí qui ja figura en les Vides dels Pares de
l'Erm.

La redacció de la primera llegenda, vull dir, _Les meravelloses
navegacions de Sant Brandan i els seus monjos_, apareix per primera
vegada, en llatí, devés mitjan segle onzèn. Aquesta argonàutida
cristiana, aquesta odissea cèltica portada del mar nadiu a les
costes franceses amb les invasions dels normands, impressionà
fortament les imaginacions, i gairebé totes les llengües vulgars
la copsaren. La nostra llengua no tingué aquesta sort: Tardanament
jo don solta a la brandànica nau errant, per la mar de Roger de
Llúria. Per l'anostrament de la dita llegenda, m'he valgut
especialment d'una versió redactada en dialecte venecià, que forma
part de la _Biblioteca Storica della Letteratura Italiana_ publicada
i il·lustrada per Francesco Novati (Bergamo, 1896).

Més fàcil de trobar és l'altra llegenda _Les incansables
pelegrinacions dels tres monjos Teòfil, Sergi i Higini_. La trobarà
hom en el Voragine, en la Vida de Sant Macari, romà, d'on passà als
Exemplaris en llengües vulgars. Crec que és la primera volta que és
recontada en una llengua vulgar ibèrica.

Ll. R.






LES MERAVELLOSES NAVEGACIONS DE SANT BRANDAN I ELS SEUS MONJOS.

_El Senyor plantà les illes sobre l'abís.
Aquells qui naveguen per la mar, recontin
sos perills, i nosaltres, d'oirles,
ens meravellarem.
Allà insignes i admirables obres, diversa
natura de bèsties i tota manera
d'animals i monstres prodigiosos.
(Eccli, XLIII, 95-27)._



I

EN QUINA MANERA VINGUÉ A SANT BRANDAN EL DESIG DE CERCAR EL PARADÍS
PERDUT.

Mossenyer Sant Brandan fou home de gran penitència i d'estreta
abstinència i de molta virtut; i regia, amb l'imperi de sa crossa
abacial, una lenta ramada negrejant de tres milia monjos. Una
volta s'esdevingué que a l'hora de vespres arribà al monestir que
governava el sant abad, un monjo d'edat madura, i de bona vida i
d'estranya terra, qui havia nom Barint, i era son nebot. El dit sant
Brandan li demanà de moltes coses, ço és, què era estat, què li
havia esdevingut; i si mai havia vista o oïda alguna meravella. Com
fos que el sant oncle el pregàs molt carament i amorosa, llavors
el dit Barint començà a plorar i se gità per terra i s'anegà en
profunda oració, en la qual va romandre com esbalaït. Graciosament
Sant Brandan el prengué en sos braços i l'aixecà, i li va dir, amb
un besar mel·lifluent, aquestes gracioses paraules: -¿Quina és,
fill, la causa d'aquesta tan greu fellonia? ¿Creus que el teu
adveniment ens ha fet enuig? Certa cosa és que de la teva vinguda
gran plaer n'haguérem. Per ço s'és menester que a tots nosaltres
donis alegria i consolació, i ens diguis alguna bona paraula de Déu
d'on la nostra ànima en pasturi; i que ens recontis les diverses
meravelles que veieres en les partides i en les errors de la mar
oceana per on navegares llargament.- A l'encariment d'aquesta
petició poderosa com un conjur, s'abellí l'esquerp Barint, el qual
trencant el silenci, començà a espandir-se en paraules abundants. I
va dir:

-Mon fill Menoc era el procurador dels pobres del Crist. Com fos
desitjós de major solitud, fugí del nostre cenobi, i camina,
caminaràs, a la bella ventura, trobà una illa, no gaire lluny d'una
muntanya, la qual hom anomena Lapifil. Embolcallada per un cel
indulgent aquesta illa és sobiranament delitosa. L'amor del cel i la
tendra verdor de la terra l'hi retingueren; i hi sojornà gran temps.
Durant el qual, arribà fins a mi un novell ardit, ço és, que el
monjo fugitiu comandava gran multitud de monjos sota la seva
preladia i que Déu mostrava per ell grans signes i miracles. La qual
cosa suscità en mon cor irrefrenable enyorament de veure'l; i en
vaig pendre el camí. Com ja hi era prop, Déu li revelà l'arribada
meva i prevenint-la de tres jorns, m'exí a carrera amb sos germans.
Anàvem embarcats en nau. Quan la nau s'acostà a la dita illa,
veiérem que de diverses partides, vestits diversament, eixint-nos a
camí, venien companyes de monjos, contínues com un formiguer qui
emigra; brunzents i denses com un eixam. Diversament vestits i
arribant de contrades diverses, emperò combregaven en una fe i en
una esperança i en una caritat. Tenien una església on s'ajuntaven
per l'ofici divinal. I no menjaven altra cosa sinó pa i nous i
arrels d'herba. Cantaven aquests monjos les completes ensems, i
després se recloïen en llurs cel·les. Cascún tenia la seva, i allà
s'estava en oració fins el prim-son. Al cant primer del gall
reposaven una mica. Jo i mon fillol trescàrem tota la illa; i la
trescàrem tant que arribàrem a la vorera del mar, a la banda
d'occident. Allà tenia ell la nau on s'era embarcat; i me va dir:
-Mon pare, muntau en nau i naveguem cap a Llevant, cap a aquella
illa que és dita _Terra de promissió dels sants_, la qual havem de
donar als nostres successors qui vindran després de nosaltres.

Muntàrem en la nau. Encara no hi érem, quan al nostre entorn,
escampadissa, una boira s'espargí. Era humida i flonja, lleugera com
la cendra, flairosa i blanca com un torterol d'aubaïna matinal. Tan
espessa era que obturava l'esguard encaradís, i a penes podia veure
hom la distància que hi ha de proa a popa. Per espai d'una hora
durà aquesta blancura vaporosa. Traspassada la calitja, un esclat de
llum ens inundà. I ens semblà veure, lluny, dins la claror viva,
tremoladissa de besllums, una terra dilatada i verdejant. Vorejàvem
la costa delitosa: ombra de penyals blaus, clara i fresca i
regalant, com l'aigua clara; ombra perfumada de brancatges
perfumats; el singlot de l'aigua musical en la por inviolada de les
coves; volior d'unes grans aus, blanques i lentes, qui amb llur
dolçura gutural amoixaven l'aire i coronaven la nau amb una viva
garlanda d'ales. En el recés d'una cala, amorosa i rodona com un
pit, pura i sonant com una cítara, en l'arena d'or blanca de lliris,
posàrem el peu. I ens enfonsàrem en el misteri de la solitud. No hi
havia herba sense rou, ni planta sense flor ni branca sense fruita.
Per espai de quinze dies vagàrem per aquella deserta amenitat, i ens
deixàrem perdre, sota les altes arcades vegetals, entre les soques,
damunt l'herba viva intacta, que cruixia sota els nostres peus amb
un petit gemec humà. Entre l'escampada verdor de l'herbei, les
pedres suaus i llises, que eren gemmes, guaitaven amb pupil·la
vària: enormes safirs que ens miraven amb la gran ullada blava;
topacis, amb la ullada de foc amorós qui amoixa i no crema. Al terme
d'aquells quinze dies ens trobàrem a la vora d'un gran riu.
Decorria, ample i solemnial, amb profundes aigues mudes. Per anar
més enllà, a l'altra riba, no hi havia enlloc gual ni passatge.
Esperàrem el consell de Déu. Un bell home jove i resplendent se'ns
mostrà, el qual ens saludà graciosament pel propi nom i després
va dir: -¡Siau els benvinguts, servents de Déu, monjos germans! Gran
mercè us ha feta el Senyor de mostrar-vos aquesta terra. És aquella
terra que cercàveu, que donarà als seus sants. A saber haveu que el
riu la migparteix. La meitat n'és aquesta banda on sou. Déu vos en
guard però, de passar més envant. Preneu-ho en paciència i
tornau-vos-en arrera, allà d'on sou vinguts.- ço digué el donzell; i
aleshores un dels monjos qui amb nosaltres eren vinguts gosà
demanar-li d'on ell era i quin nom havia. Ell li diu: -Per què em
demanes d'on som ni quin nom he? Demana'm més tost noves d'aquesta
illa i serà millor. I si ho vols saber, en la manera que ara la
veus, és des del començament del món.- I llavors me diu a mi: -¿Tens
fretura de menjar ni de beure ni de vestir? Sàpies que ço que et
diré és veritat. No tens fam ni set ni t'és mester vestir ni dormir,
jatsia que fassi un any que arribares en aquesta illa amb tos
germans; i no has menjat ni begut ni la son agreujà tos ulls, ni has
vist la nit arribada. A saber has que en aquest lloc no hi ha mai
nit, ans sempre és dia; ni mai no hi plou ni mai el cel és entelat
de núvol; la fam i la set, la son i la malaltia en són exilades.
Aquí hi fa tot temps un bell i fresc estar. Aquí hom no hi envelleix
ni hi mor. Una gran llum purpúrea vesteix tota la illa. Aquesta llum
no és la rossa del sol ni la blanca i freda de la lluna, ni la
celístia vaga dels estels; ans és la llum de Déu Nostre Senyor, del
qual naixen tots els béns i totes les gràcies i totes les llums. Ell
us ha feta gran mercè, car no tothom és digne de veure i sentir ço
que vosaltres heu sentit i heu vist.

Així parlà; i encontinent demostrà gran desig de partir-se de
nosaltres i encara afegí: -Anau-vos-en d'ací; i jo vindré amb
vosaltres fins a la ribera i a la vostra petita nau.- Arribats a la
vorera entràrem en la nau. I s'esvaní el donzell com una imatge de
somni. Començàrem de navegar; i al cap d'una hora, ens tornà envair
aquella aubaïna nuvolosa de l'altre cop, i avençant a la ventura de
Déu tornàrem a trobar els nostres germans. Els quals ens havien
esperat amb incansable enyorament, i mostraren gran alegria del
nostre retorn. I per ço com la nostra absència era estada tan llarga
havien plorat i fet molts de pensaments. I duien bé el compte del
temps que forem absents, que era d'un any i divuit dies. I ens
començaren a dir: -Mossenyers i pares nostres, ¿on sou anats i on
sou estats tant de temps? I ¿per què ens haveu deixat sense guia ni
pastor en aquesta selva obscura? Nosaltres bé sabíem que mossenyor
el nostre abad, espesses vegades, sol partir, i se'n va algunes
voltes tot sol, no sabem on, ni si és lluny ni si és prop; i a
vegades s'hi està un mes i ha pics que s'hi està dues setmanes i tal
volta una setmana o encara menys, i després retorna sa i sau. Però
ara s'hi ha estat un any; no és cosa, doncs, de meravellar si
nosaltres érem en ànsia i en congoixa.

Jo els vaig donar conhort i confort amb aquestes paraules: -Portador
som de bones noves. En aquest viatge no m'ha advingut res que no sia
per bé. A bon lloc sou. Sapiau que no és lluny d'ací aquella illa
delitosa anomenada _Terra de promissió dels Sants_; i en aquesta
illa no hi ha mai nit, ni mai el jorn s'hi acluca: llum rutilant
i serenor sense núvol perdurablement imperen; no callen mai els
aucellets de cantar la primavera; l'herba tota floreix; els arbres
tots floreixen i fruiten. Un àngel de Déu, meravellós de veure,
guarda la illa i ningú pot anar-hi si no en té llicència d'ell. Per
l'olor dels nostres hàbits no coneixeu que som estats en Paradís?
-Don abad- els monjos respongueren; -per l'olor del vostre hàbit
coneguérem que haveu estat en lloc florent. Amb gust sabríem de vós
on és aquest paradís, que nosaltres no el sabem i deim-vos que
quaranta dies ha durat l'olor dels vostres vestits quan sou estats
de retorn del lloc on éreu.- Ell respongué: -Amb mon car fill Menoc,
en la illa delitosa, fórem tot aquest temps, sense menjar ni sense
beure ni sense dormir; i érem tan alegres i consolats de ço que
vèiem, que érem sadolls i plens com si haguéssim menjat a talent i
voler. Passada aquella quarentena, rebí la bendicció dels monjos i
prenguí comiat de mon car fill Menoc, i amb mos germans, retorní al
cenobi i a l'estretura de ma cel·la.

Havent Sant Brandan sentides totes aquestes coses meravelloses, se
gità a terra i lloant Déu va dir: -Beneït sia el Senyor Déu en tots
sos camins, i santificat en totes les seues obres, puix a sos
servents revelà tals coses i de tal meravella. I encara sia beneït
en sos dons puix avui ens apeixí amb esperitual pastura i bevenda.-
Finides aquestes paraules, Sant Brandan no res menys digué: -Anem
ara a menjar, segons la nostra usança, coses corporals.- I així fou
fet. Després donà la benedicció als monjos; donà comiat a son nebot
Barint i ell se n'entrà, consirós, en sa cel·la.



II

AQUÍ SANT BRANDAN S'ACONSELLA AMB SET MONJOS.

Llavors Sant Brandan de tota la congregació s'escolli set monjos,
els més bons, i es tancà amb ells dins el refetor; i obrí la boca a
semblant parlament: -O, vosaltres, mos elets companyons de
penitència, jo us deman la mercè graciosa d'un consell, com sia que
mon cor i mos pensaments són tots aunats en un voler, sempre que
aquest voler sia el voler de Déu. La terra de la qual ens parlà
l'abad Barint, ço és, de la promissió dels Sants, tenc propòsit de
cercar, i de no aturar-me mai fins a tant que hi sia arribat. ¿Què
us ne par d'aço i quin consell us plau donar-me'n?- Els monjos,
coneixent la seua voluntat, ço és, del dit sant pare, quasi tots a
la una i amb veu concordant, digueren: -Don abad, aquest voler, puix
que el teu és, el nostre també sia. ¿No saps tu que abandonàrem pare
i mare i parents tots, i encara la benanança mundanal abandonàrem
per servir a Déu? Nosaltres som aparellats d'anar amb tu a la mort o
a la vida, si tant és que aquesta sia la voluntat de Déu.- Ço varen
dir, i callaren. Sant Brandan s'acordà amb ells de fer un dejuni
de quaranta jorns seguits, i mentrestant aguiar el passatge cap al
verger de meravelles i el perdut Paradís de voluptat.



III

AQUÍ SANT BRANDAN ENTRA EN LA NAU.

Com aquella quaresma de dejuni fou acomplida, i hagué saludats sos
germans, Sant Brandan se'n muntà a la nau i començà a fer la via de
Ponent. Ventura i cas fou que arribà a una illa d'un sant pare qui
havia nom Joan. I prengué d'ell la benedicció i encara la prengué de
tots els monjos qui eren amb ell. I arribà fins al cap d'aquella
contrada on tenia son parentiu i no volgué veure ningú de la seua
sang; ans se'n pujà a una muntanya molt alta per veure com la mar
oceana s'estenia. I descobrí una cala, corba com un arc, que de
llavors ençà s'anomena _la cambra de Sant Brandan_. Aquest fou el
lloc d'on després partí. I amb tots aquells monjos qui eren amb ell
s'afanyà a l'obra, i féu un esquif molt fort i lleuger per anar per
mar; el féu de llenyam i li donà la forma que tenien les naus
d'aquella contrada, que hom anomena _coca_. I com fou ben acabada i
afaisonada gentilment, de part de fora la cobrí tota de cuiro de bou
i pintà-la de vermell i tapà bé les juntes del llenyam, i ho untà
tot de mantega: nau i cuiro; per tal que fos més llisquívola;
després hi posà vitualla per quaranta dies. I arborà en mig de la
nau una antena i hi embarcà tot allò que s'és mester per navegar. I
llavors comanà a sos germans que entrassen en la nau en lo nom del
Pare i del Fill i del Sant Esperit. Ells així ho compliren. I Sant
Brandan romangué sol, dret i fosc en la ribera.

Llavors Sant Brandan aixecà sos braços al cel per copsar-ne la
benedicció, damunt la nau i aquells qui hi eren embarcats. La oració
que digué, feia així:

«O Déu qui a través del mar roig obríreu un camí pregon als nostres
pares, i sota l'aigua pontada els transportàreu, cantant la glòria
gloriosa del vostre nom, atorgau a ma suplicant humilitat, que
aquesta nau, escàpola de vents contrariosos, esquiva de pèrfids
esculls i salva de les reülls ondes tormentoses, arribi al port de
salut i toqui la ribera benaventurada.»

Encara no havia finida aquesta benedicció, quan arribaren tres
monjos de son monestir, i gitaren-se a terra, i començaren de besar
els peus del sant abad. -Pare, pare, deixa'ns venir amb tu on se
vulla et plagui anar. Si no ens hi deixes venir, morir hem aquí de
set i de fam. Sàpies que havem fet propòsit d'anar pelegrinant tot
el temps de la nostra vida.- Veient el sant pare abad aquella
suplicant congoixa, mana'ls així mateix que entressin en la nau, i
els va dir: -Sia així com voleu, mos bells fills.- I encara afegí:
-Ja sé en quina manera sou venguts. Bona obra ha feta aquell monjo.
Certa cosa és que Déu li ha aparellat un bon lloc, i a vosaltres us
ha tret de l'ermàs i de les tenebres per portar-vos a l'admirable
llum.

Llavors finalment Sant Brandan s'embarcà i donà solta a la barca en
nom de Déu. I amb la vela tesa començà a navegar cap al Migjorn. A
la primeria tengué bon vent i no li calgué més que tenir la vela
desplegada. Així caminà per espai de quaranta dies. I finats aquells
quaranta dies, cessà el vent i fou mester avençar a empenta de rems.
Tant caminaren i remaren tant, que llurs forces falliren. I Sant
Brandan començà a confortar-los i sermonar-los: -No hajau paüra, mos
germans. Puix en nom de Déu anam, havem fiança en Ell, que Ell nos
guiarà.

Els rems cessaren de navegar, com ales lasses; però un vent inflà i
arrodoní la vela, i la nau anà tallant les ones, llaurant la llisa
planície eqüòrea. Déu agombolava amorosament aquella nau empelegada
i aquells confiants en Ell embarcats en la nau empelegada. Menjaven
una sola volta al jorn prop del sol post. La nau avençava sempre,
car el velam era tan sensible i subtil que recollia tot alè de vent
per imperceptible que fos. I així de jorn i de nit, avençava, fosca
i espectral, sota els estels, blanca per les aigües blanques, en les
nits de lluna.



IV

COM ELS APAREGUÉ UN CA I MENÀ SANT BRANDAN I ELS SEUS FINS A UN
CASTELL.

Amb aquesta navegació de quaranta dies consumiren totes les
vitualles. En les partides de la Tramuntana trobaren una illa àrida
i plena de rocam. La costa que la cenyia era brava, monument de
ruïnes fosques remogudes pels temporals. La ribalta era dreta i
eriçada, inaccessible com un mur: riells d'aigua minsa, suada gota a
gota per les clivelles del penyal, decorrien rost avall fins que el
magre plor se perdia en les aigües vastes amargoses. Torbats de gran
fam i de intolerable sed, els monjos ompliren tota quanta vaixella
hi havia en la nau, de l'aigua plorosa i regalimosa. I veient Sant
Brandan aquesta gran cobejança de beure, els va dir: -No ho fasseu,
no que és cosa lletja de fer ço que vosaltres feis. Si a Déu no plau
mostrar-nos port, ¿per què voleu vosaltres per força prevenir la
seua providència? No em plau que us emporteu d'aquesta aigua.- Els
monjos la llençaren tot d'una sens ni tastar-la ni mullar amb ella
el llavi eixut; i per terra s'esbandí la creatura de l'aigua
innocent, sacrificada. Al cap de tres dies plagué a Jesucrist
mostrar-los un port. Allí Sant Brandan amarrà la nau i signà el port
i el beneí devotament, i comanà als seus que no treguesen cosa
ninguna de la nau. I caminant ran ran vorera, li sortí a l'encontre
un ca i començà a fer-li falagueries i li llepà els peus, com han
costum de fer-ho els cans amb llurs senyors. I a sos monjos digué
Sant Brandan: -No us apar que Déu ens ha tramès, bon missatger?
Seguiu-lo amb tota segurança on se vulla us meni, que a bon lloc us
portarà.- Anaren darrera el ca i arribaren a un castell. Entraren-hi
dedins. Allà hi havia molts llits per jeure, i setials per seure i
aigua en brulloles per rentar els peus. I asseient-se Sant Brandan
començà de parlar a sos monjos i els va dir: -Mos fills, guardau que
Satanàs no us enganyi ni us induesca a temptació. Jo veig que en vol
enganyar un d'aquells tres monjos qui darrerament del monastir ens
arribaren. Aquest monjo maquina en son coratge un furt pèssim i
mortal per la seua ànima, per ço com la seua ànima ja és lliurada en
les mans del diable.- La casa, on s'estaven, tenia els murs quasi
tapats de vaixella de diverses natures de metalls i de brides i de
corns revestits d'argent. Sant Brandan va dir al monjo que solia
donar el pa a sos germans: -Aparia el dinar que Déu ens ha tramés.-
Anant pel castell trobà una taula tota parada de mandils i de pa
blanc i de peix; i llençols molt blancs en cascún llit. Com se foren
entaulats, veient Sant Brandan aquell bé de Déu i aquella màina,
començà la benedicció amb els germans i retregué aquelles avinents
paraules del psalm: _Qui dat escam omni carni, confitemini Deo
caeli_ (Confessau el Déu del cel qui dóna menja a tota carn).

I començaren a menjar, alabant Déu devotament, i menjaren i begueren
tant com varen voler. Havent finat de menjar, regraciaren Déu. I el
sant abad digué a sos monjos: -Ara anau i orau fins a la nit.
Després colgau-vos i reposau del llarg remar i del llarg navegar.-
Quan els monjos dormien el sant pare era vigilant. I va veure un
minyó negre com un fill d'Etiop, el qual jugava amb un parany i el
posava prop dels peus d'un de sos frares. I redoblà l'insistent
oració i més carament pregà a Déu, per aquell monjo qui havia de
caure en pecat, i orà fins a trenc de dia.



V

AQUÍ UN DELS MONJOS FURTÀ UNA BRIDA D'ARGENT I MORÍ.

Passats tres jorns, tornaren a muntar en la nau i seguiren llur
viatge. I el sant pare digué a sos monjos: -Guardau que ningú de
vosaltres no se'n porti res d'aquest castell.- Ells a chor
respongueren: -Déu no vulga que ningú de nosaltres se'n porti res
d'aquest castell, cometent furt i deshonorant el nostre sant
viatge.- Encara el sant abad solemnement afegí: -¿Veieu aquest
nostre germà, del qual ahir jo us parlava? Ell ha furtat una brida
d'argent i en el si del diable l'ha amagada. El diable la hi donà i
ell la prengué sens llicència mia. Vull que sapiau que per causa del
pecat d'aquest nostre germà tots estam en risc de perir i
perdre'ns.- Tan tost com el monjo hagué oïdes aquestes paraules se
va treure el fre de davall l'hàbit i gità's als peus de l'abad,
dient: -O pare sant, perdona'm. Sé que he pecat. Prega Déu per la
mia ànima, que ella no's perdi per aquest furt.- I tots els monjos
s'entristiren del falliment de llur germà, i se gitaren a terra
molt humils i començaren a pregar Déu per la seua ànima. Amb la faç
vestida de rubor i coberta de confusió, llevat en peus, sobre
l'assemblea dels germans postrats, estava el monjo pecador. I de
davall son hàbit de drap gros veié hom sortir un infant negre, el
qual plorava i udolava, altes veus, i deia: -Pare sant, ¿per què amb
tes oracions m'has foragitat de l'heretatge meu i del meu regne
conquerit? -Mal feres, abad, d'obligar-me a cercar novell alberg! A
saber has que set anys, tota hora, som anat amb aquest monjo, per
enganyar-lo amb qualque pecat mortal; i mai no l'he pogut decebre,
sinó aquesta nit passada.- Ço digué l'infant negre; i Sant Brandan,
en semblant manera, li respongué: -Jo't man en nom del Pare i del
Fill i del Sant Esperit que te'n vagis d'ací i no puguis noure a cap
home fins al jorn del judici.- A ull vist de tots, l'infant negre
se partí. I després, tombant-se Sant Brandan, vers el monjo
furtador, li digué: -Decontinent, confessa't bé amb un prevere, per
ço com morir has i departir-se la teua ànima del cos. Ton cos
romandrà aquí, car aquesta és la teua sepultura.- El monjo prengué
penitència amb esperit d'humilitat i amb ànima contrita, i rebé
devotament el Cos de Nostre senyor Jesucrist, fiança de perdó,
penyora de glòria futura, mentre l'abad i els monjos cavaven la
fossana per ell. I havent el monjo penitent sumit els misteris
sants, passà d'aquesta present vida a l'altra; i la seua ànima
fou rebuda pels àngels i admesa en el regne de Jesucrist qui
absolgué la Magdalena i el bon lladre exoí.



VI

AQUÍ ELS APAREIX UN BELL JOVE AMB UN COVE DE PA I AMB UNA GERRA
D'AIGUA.

Finides les exèquies i la complanta del monjo mort i colgat en la
terra piadosa arruixada amb aigua beneita i signada per la creu,
anaren-se els monjos cap a la ribera. El darrer d'entrar-hi fou el
capdill d'aquells argonautes sants, ço és, mossenyor Sant Brandan,
al qual, ans que s'embarcàs, aparegué un donzell i digué-li aquestes
gracioses paraules: -Vulles rebre aquesta fragància de caritat,
aquesta aigua i aquest pa de les mans pobrissones d'un servent de
Déu. Sabràs que és ben llarg el viatge que us cal fer. Aquest pa i
aquesta aigua, us duraran fins al jorn festival de la Pasqua.- Rebé
Sant Brandan aquesta gràcia de caritat amb mercès molt humils. De
les mans que li havien donat el pa, volgué encara haver-ne la
benedicció. La qual rebuda, començà a navegar vers Ponent. I
dejunava cada tres jorns i cantava les set hores canonicals cascun
dia: sèptuple fruit dels llavis, septiforme lloança de Déu.



VII

AQUÍ ELS NAVEGANTS CELEBRAREN LA FESTA DE «CAENA DOMINI», ÇO ÉS
SABER, EL DIJOUS SANT.

Encara s'esdevingué que anant la nau incertament, per ci, per llà,
els monjos embarcats columbraren, llunyana, una illa, i començaren
de fer ruta vers aquella illa. Un bon vent propici els empenyia de
tal manera, que els rems, alicaiguts, no res tenien de fer-hi; i la
nau ben aviat fou entrada en port. Per manament de l'abad, tots els
navegants eixiren de la nau i saltaren a terra. I ell començà
d'explorar la illa ignota. Trobà molts flums d'aigua clara i
pleníssima i abundosos de peix; trobà belles fonts intactes, netes
de llim, amb una cançó rodoladora de cristall; no hi bevia cap
aucell, ni hi queia a giravolts i groguejant cap fulla. La illa li
plagué, i retornant a sos monjos, ordenà que allí restassin per
celebrar-hi l'ofici i cantar-hi la missa i participar de la sagrada
comunió, per ço com era el jorn de Dijous Sant. I així fou fet, i
fou-hi feta així mateix la Cena. Hi romangueren fins al Dissabte
Sant. Vagant per la illa, el sant abad trobà grans ramats d'ovelles,
blanques com la neu i grosses a tall de bous, qui pasturant
vagabundejaven. Cridà sos monjos el sant abad i comanà que per
menjar n'agafessen només d'una; i, atresí que prenguessen un anyell
per beneir. Tot ho tenia aparellat per solemniejar místicament la
Pasqua, que era l'endemà, quan li aparegué un home portant una gran
panera de pa, cuit sota la cendra, com aquell pa profètic de la
vídua Thabita qui retornà la vigoria al profeta defallent i cansat;
i posà'l devotament, com si fos una hòstia, als peus de Sant
Brandan. Ell així mateix tres voltes s'inclinà fins a terra i tres
voltes l'adorà i obrí la boca a paraules de semblant devoció: -O
margarida de Déu, d'on m'és venguda aquesta mercè, que jo meresqués
compartir amb un servent de Déu gloriós, en dia tan sant, el meu
pobre pa, pastat per mes pròpies mans, i regat amb la suor de mon
front servil?- Prengué'l per les mans el sant abad, i l'alçà de
terra i li donà pau, i li va dir: -Bell fill, sies lo benvengut!
Sàpies que Nostre Senyor Jesucrist, per merçè misericordiosa,
endreçà aquí ma vela errant i vaga, per celebrar-hi el jorn festival
de la Pasqua, qui és el de la seva Santa Resurrecció.- Aquell home
respongué: -Pare Sant, vosaltres sereu aquí avui i fareu tot ço que
haveu a fer el Dissabte Sant, qui és avui; però demà sereu, a temps,
a aquella altra illa que allà es mostra; i allà sojornareu i
cantareu la santa missa i direu les altres hores. Plau a Déu que tot
ço sia fet en aquella altra illa, i no en aquesta.- Ço digué l'home
de Déu. El sant abad ordenà que fossen meses en la nau totes coses,
per ésser demà, a temps, a la dita illa. Com fos que la nau era ben
estibada de càrrec, encara l'home afegí: -Anau en nom de Déu, i no
passeu ànsia de res que us puga mancar. Passada la vuitena, jo us
trametré tot ço que mester haureu per menjar i per beure i ço que us
trameta, fins a l'altra Pasqua us durarà.- Sant Brandan digué: -¿I
com saps tu que nosaltres restarem allà fins passats els vuit dies?
L'home feu de resposta: -Anit, de bona hora sereu en aquella illa
que pròxima veis i us hi estareu demà fins a hora de sexta. I
després transfretareu a una altra illa, no gaire lluny d'aquella,
cap a la banda del ponent, que hom anomena _el paradís de les aus
blanques_. I allà romandreu fins a la vuitada de Cincogesma.-
Llavors el sant abad demana-li de noves de les ovelles, i com així
eren tan grans i tan blanques i tantes. I l'home de Déu li digué: -A
saber haveu que en aquesta illa hi ha bones herbes i rou abundós,
plè de manà; i l'aire és temperat i és bo i les ovelles vaguen a
lloure. I ningú no les muny, quan els anyells se'n desmamen; ni hi
ha hivern qui les fassa morir per gran fred; ni hi ha malaltia, ni
hi ha carnicers, ni hi ha llops; allà on volen, elles s'estan de nit
i de jorn; i per això són tan grans, i són tan blanques i són
tantes.



VIII

AQUÍ TROBAREN EL PEIX JASÓ I DAMUNT ELL CELEBRAREN LA FESTA DE
PASQUA.

I com hagué dit açò, prengué comiat d'ells, i tots muntaren a la nau
i començaren a navegar vers aquella illa, senyant-se i dient la
benedicció. Com foren a la illa, la nau s'aturà abans que poguessen
pendre port. Comanà Sant Brandan als monjos que sortissen de la nau
i entrassin a la mar segurament per pendre terra. Així ho feren.
I com, a son torn, Sant Brandan hi fou, agafà les cordes i estirà la
nau a port, i fortment l'amarrà. Aquesta illa era plena de
pedruscall; però no hi havia arena; i tota era terra ferma.
Escamparen-se els monjos per a l'oració i l'abad romangué en la nau.
I ell bé sabia quina illa fos aquella, però no els ho volgué dir per
tal que no cobrassin temença. A trenc de dia, comanà Sant Brandan
als preveres que es preparessin per cantar cascún una missa. Ells
compliren son manar. I com així mateix Sant Brandan hagué cantada la
seva missa dins la nau, els monjos començaren a treure fora de la
nau carn crua per a coure-la, que de l'altra illa havien duita; i
encengueren foc i posaren-hi a sobre una caldera. Quan el foc fou
abrandat i la caldera aixecà el bull, començà la illa a moure's a
manera d'una onda. Els monjos presos de paüra, corregueren a la nau
i ho deixaren tot, pregant devotament al sant abad que els donàs
socors i valença. I l'abad, amb un somrís benévol, els prengué
cascun per la mà i els entrà a la nau. I quan tots ja foren dins, i
començaren a remar, la gran illa mòbil s'anava allunyant vers
ponent, i hom veié en ella foc i un torterol de fum pàl·lid muntant
al cel. Llavors el sant abad els va dir què cosa era allò, puix Déu
en aquella nit li ho revelà, ço és, que aquella illa no era illa,
sinó el peix primer i major de tots els altres peixos de la mar, i
el més llarg, qui ha nom Jasó.



IX

AQUÍ ARRIBEN AL PARADÍS DE LES AUS BLANQUES.

Encara no s'era allunyada la illa monstruosa, viva i fumant,
columbraren els argonautes sants una altra illa, no gaire lluny,
dins el ponent, verdejant i sonora. Herbes i arbres, tot hi era
florit. Un flumicell d'aigua dolça, rodoladiç i cansoner, portava
fins a la mar sa queixa fràgil i clara. Aquí baixaren tots i Sant
Brandan amarrà la nau, i digué: -¿Veieu en qual manera Nostre Senyor
Jesucrist ens ha donat un lloc per festejar l'alegria de la seua
resurrecció? Aquest és el dia que ha fet el Senyor: exultem i
alegrem-nos en tal dia.- I encara afegí: -Mos fills, si la vitualla
ens hagués fallit, amb l'aigua d'aquest flumicell n'haguéssem tengut
prou per menjar i per beure, tanta és la seua bondat i la dolçura
làctea que porta.- Damunt del petit riu escoladís, pontava el tronc,
no gaire alt, d'un arbre, immens i vell, tot ell nevat d'aucelles
blanques. Tantes eren que no hi havia fulla ni ram buid. Sant
Brandan començà a pensar en si mateix què significava aquella gran
nevada viva; aquella lilial blancura tèbia amb què floria l'arbre
miraculós. I gitant-se a terra, amb llàgrimes devotes, talment orà:
-O Déu, qui de totes coses sou coneixedor, i sou revelador de les
secretes i encara d'aquelles que no es fan: Vós sabeu l'anguniós
dubte de mon cor, i sabeu ma voluntat: perquè us prec, que segons la
multitud de la vostra misericordia, em vullau revelar aquesta
meravella, obrada per Vós, meravellosa als nostres ulls i de la qual
no'n sabem l'adorable secret. Bellament sé, Senyor, que no'n som
mereixedor per mos mèrits; però Vós sí ho fareu per la vostra
bondat.



X

AQUÍ VOLÀ UNA AUCELLA A LA PROA DE LA NAU I PARLÀ A MOSSENYER SANT
BRANDAN.

Finida aquesta oració molt humil, Sant Brandan s'assegué en terra,
contemplant aquella aucellada nívea, posada dalt de l'arbre. Un
d'aquests aucells, alçà el vol de l'arbre on els altres eren.
Sonaven, com una campana, ses ales volant, i s'acostà al sant abad
qui era assegut en terra, i acabà per posar-se en la proa de la nau.
I començà a batre ses ales en festívol aleteig; i amb esguard, fit i
amorós, contemplava el sant abad, el qual conegué, per aquests
signes, que Déu se recordava d'ell i de la seua oració. I estant
així l'aucell, el sant pare li adreçà aquestes paraules de conjur:
-Si tu ets missatger de Déu, digues-me, si et plau, qui ets i d'on
ets, i quins són i quals aquells altres aucells, i perquè n'hi ha
tanta multitud aquí ensems aplegada.- L'aucell li va respondre
talment: -O Servent de Déu, nosaltres som d'aquella companya
d'esperits bandejats del cel; som de l'antiga ruina d'àngels
enderrocada del cel, arrabassada en l'ímpetu de la caiguda de
Llucifer, enemic de l'humanal llinatge; i no per pecat sinó per
consentiment caiguérem; sí, hem estat foragitats del reialme, però
ens segregà d'aquells qui greument pecaren la pietat de Déu qui és
just i és veraç; i la seua misericòrdia ensems amb la seua justícia
ens tenen exilats en aquest lloc, fins a tant que en duri son
adorable voler. Vera cosa és que aquí no tenim pena ni glòria. Per
la presència de Déu podem veure llum; i ens cal anar sempre junts i
mai no ens podem departir un de l'altre. I anam vagant per l'aire
d'ací i d'allà, sota el firmament, per damunt la terra, com els
altres esperits qui per Déu són tramesos. Però en els jorns de festa
colenda i en el dia del Senyor, rebem forma corporal alada, com és
ara aquesta que veus; i aquí ens estam i lloam el nostre Creador. A
saber has que un any s'és passat d'ençà que començàreu el viatge, i
encara n'haveu d'errar altres sis abans que retorneu al cenobi; i
cascun any aquí us cal festivar la Pasqua. A la fi dels set anys
trobareu el lloc que anau cercant i teniu en cor de veure, ço és la
_Terra de promissió dels Sants_.-

I havent dit això amb meravellosa veu, l'au angèlica abandonà la
proa del vaixell i volà dalt de l'arbre, a ajuntar-se amb les altres
en son propi ram. Com fou hora de vespres, tots els aucells de
l'arbre començaren a cantar uníssonament, i llurs ales d'argent
batien a tall de campaneig. El càntic que cantaven era d'una
mel·líflua tristor i deia així: _Te decet himnus Deus in Sion et
tibi reddetur votum in Jerusalem; exaudi orationem meam et clamor
meus ad te veniat_ (A Vós, Senyor, us cal l'himne a Sion; I a Vós, a
Jerusalem, serà complida la prometensa; exoiu la meua oració i el
meu clamor a Vós arribi).

Tota una hora durava el salmeig d'aquest únic vers, acompanyat amb
el batement de les innumerables ales melodioses. I semblava a Sant
Brandan singlotant aquell cant com un plant. En tal punt, el sant
abad digué a sos fills: -Menjau ara qui n'haveu lloc, i que el
vostre cos sia pascut i sadollat, que ja les ànimes vostres de
gràcia divinal són peixides.- I havent sopat i dites completes,
ana-se'n a dormir, però la son nocturnal, volàtil i muda, papellona
negra, rat pennat fosc, voleiava sota els estels, llunyana de sos
ulls. I Sant Brandan s'alçà del jaç i s'agenollà en oració. A hora
de matines, cridà els monjos i signant sos llavis, començà el res
matinal: -_Domine labia mea aperies_ (Senyor, obrireu mos llavis).-

Melodiosament somniaven els aucells dormits, i llurs ales a penes
trémoles, feien una dolça remor, com una corda de salteri, o com una
campana aèria, percudida pels dits fluids de l'esperit del vent. La
cançó vaga dels aucells feia així: _Laudate Dominum omnes angeli
eius, laudate eum omnes virtutes eius_ (Alabau al Senyor tots els
seus Àngels; alabau-lo totes ses Virtuts).

A l'hora clara, els àngels desperts alçaren al cel l'esclat argentí
de la joiosa aucellada: _Timor Domini sit super nos et super
timentes te, Domine, initium sapientia timor Domini_ (La temor de
Déu sia sempre damunt nosaltres i damunt tots aquells qui us temen,
o Senyor: la temor de Déu, començ de sabiduria).

Una hora durà aquella albada angelical. A tercia, el vers melodiós,
clar i encrespat, com una blanca escuma sonora, feia així: _Salmegeu
el nostre Déu, salmegeu el nostre rei, salmegeu amb saviesa_. I a
l'hora nona, quan la claror començà a mancar i les ombres fosques
declinaven, cantaven aquells esperits, flobies de neu, música
dispersa: _Illuminet Dominus vultum suum super nos et misereatur
nostri_ (Il·lumini el senyor la seva faç sobre nosaltres, i de
nosaltres haja misericòrdia).

I a hora undècima, l'hora del recolliment de les abelles dins el
rusc, i dels aucells en les branques i dels estels en la rossa
assemblea del firmament, cantaven els àngels, conhortant-se en la
fraternitat de l'enyorament de l'exili: _Ecce quam bonum et quam
iucundum habitare fratres in unum_ (Vet aquí com és cosa bona i dolça
que els germans visquin tots units).

I d'aquesta manera, els dits aucells, de jorn i de nit, retien
alabances a Déu Nostre Senyor.



XI

AQUÍ VINGUÉ EL PROCURADOR AL LLOC ON ERA SANT BRANDAN AMB SOS
MONJOS, AMB UNA NAU PLENA DE VITUALLES.

Amb les romanalles del pan-caritat que el Dissabte Sant havia rebut
d'aquell procurador misteriós, alimentà encara Sant Brandan els seus
monjos tota la vuitada de Pasqua. I quan foren consumides, digué a
sos fills: -Pouarem l'aigua làctea d'aquesta font, com sia que fins
ara l'hem emprada solament pel lavatori dels peus, que amb humilitat
i dretura caminen per les vies del Senyor.- I tot just acabava de
dir-ho, li pervingué aquell bon home que l'altra vegada l'havia
proveït de menjar i de beure. El qual era arribat amb una nau plena
de vitualles. I havent-la buidada, parlà a l'abad i sos monjos i els
va dir: -Ara teniu a bastament, mos germans, per menjar i beure fins
a la Pasqua de Pentecostés: no'n poueu, no, de l'aigua nectàrea de
aquesta font, puix que és massa forta de beure. Sapiau que aquell
qui en beu, és envaït d'una son tan invencible, que dorm un dia i
una nit, que fan vint-i-quatre hores. D'on la llet té aquesta virtut
dins la font; però si hom la poua, aigua és i no llet, jatsia que en
servi la mantegosa blancura.- I havent dit aquestes paraules,
prengué dels monjos el comiat i la benedicció, i anà son camí.



XII

AQUÍ L'AUCELL SE TORNÀ A POSAR EN LA PROA DE LA NAU I PARLÀ AL ABAD.

Com fos que els monjos volguessen novellament metre's en la nau,
d'aquell bell arbre, trepidant d'ales harmonioses, desprengué's
l'aucell i anà a posar-se altra volta en la proa de la nau, i davant
els monjos ajustats, començà a sermonar talment, amb parleria
humana: -A saber haveu que us cal estar aquí de retorn el jorn
festival de Pasqua de cascun any per concelebrar-la en nostra
companyia, i el Dijous Sant haveu de fer ço que enguany heu fet i al
lloc mateix on ho haveu fet; i la vespra de Pasqua festivar-la allà
on enguany la festivàreu, ço és, sobre l'esquena del peix Jasó. En
ésser partits d'aquí, al cap de vuit dies tocareu a una illa que ha
nom la illa de la família monegal de l'abat Albeu, gran servent de
Déu. Amb ell us cal colre la festa de Nadal de Nostre Senyor
Jesucrist.- Ço digué, i alçà el candor del vol i se posà en la
branca. Entraren els monjos en la nau i desplegaren la vela, i
agafaren els rems i començaren a navegar vers Ponent. I tots els
aucells, a una veu, començaren a cantar dolçament i deien: _Exaudi
nos, Deus salutaris noster; spes omnium finium terrae et in mari
longe_ (Escolteu-nos, o Déu, salvació nostra; esperança de tots els
termes de la terra i en les llunyanies de la mar).

I aquest vegada Sant Brandan, amb tota sa companya navegà errívol
per la mar, per espai de tres mesos. I mai no pogué trobar port ni
illa ni terra, i només cel i aigua. I dejunava cada tres jorns i
alguna volta encara més.



XIII

AQUÍ TROBEN EL MONESTIR DE SANT ALBEU AMB VINT-I-QUATRE MONJOS I HI
FAN LA FESTA DE NADAL.

Al cap de tres mesos, arribà un jorn en què, no gaire llunyana, una
illa aparegué. I com fos que s'acostava a la ribera, sobrevingué-li
un vent fort el qual lo en desvià i per espai de quaranta dies anà
engirentornant aquella illa i no hi podia recalar. Al terme
d'aquells quaranta dies, els monjos eren cansats, i fou entre ells
feta convinença, ço és, que es posassin en oració i exorassin de la
bondat de Déu que els en volgués treure d'aquest mal pas. Tant
fadigats eren del treball estèril que ja no podien treballar més. I
com fos que perseverassin en la dita oració, per espai de tres dies,
i s'abstenguessin de tota paraula, la nau, volenterosament, empesa
per una amagada força, se va metre dins un port estret on no hi
cabia gaire més d'una nau. Allà, dues fonts vessaven en l'amargor de
l'oceà, l'efusió de llur plor desert: la una era térbola i l'altra
era clara. Els monjos en foren sobiranament alegres i volien
portar-se'n d'aquella aigua i aparellaven ja les fustes per
omplir-les. -Amables fills- ço l'abad digué,- no fasseu res que
reprovable sia i no us en porteu aigua d'aquesta illa, ni ninguna
altra cosa, sense llicència d'aquell ancià qui hi té el sojorn, pel
servei de Déu; i no us dubteu que ell us en donarà a bastament;
perquè jo us dic que no la robeu, ni vulgueu beure de l'aigua
furtada.- I davallà de la nau, havent dit això, i esguardà quin camí
li convindria pendre. I mentre s'estava així incert, sortí-li a
carrera un ancià majestuós, blancs de la neu senil els seus cabells,
bella la faç i acolorida, la barba fluvial i lilial, enderrocada
fins a terra. Com li fou prop, s'agenollà devotament, ans que l'abad
li pogués donar la pau. S'hi acostà Sant Brandan amb reverència i
l'aixecà de terra, i benignament li donà pau i el va pendre per la
mà; i així agafats per la mà fraternalment caminaren llarga estona,
fins que foren pervenguts a un monestir. I Sant Brandan digué al
vell abad reverenciable: -Pare, de qui és aquest monestir? I quin
abad el comanda? ¿I on són aquells qui l'habiten?- I altres paraules
encara li va dir i de moltes més coses li demanà. I el vell abad
callava i no responia, i amb la mà feia-li gentilment gest i senyal
de resposta i tornava a callar; per la qual cosa Sant Brandan
conegué que servava abstinència de parlar i que no era sord; i
cridant sos monjos, comanà'ls així mateix de guardar silenci, fins
a tant que fos temps i lloc de parlar. I ço féu per tal que no donàs
als monjos d'aquell monestir ocasió de rompre la penitència ni de
trencar l'obediència. Poc temps després d'aquesta comanda,
sortiren-los a camí onze monjos, en guisa de processó, portant creus
i capses de relíquies de sants, himnejant i salmejant, ço és, un
capítol del psaltiri que diu: -_Surgite Deo, sancti, de mansionibus
vestris et proficiscemini obviam nobis: locum sanctificate et plebem
benedicite et nos famulos vestros in pace custodire dignemini_
(Aixecau-vos, per Déu, els sants, de les vostres cel·les i sortiunos
a camí; santificau el lloc i beneïu el poble i a nosaltres, servents
vostres, digneu-vos servar-nos en pau).

Quan finiren de cantar aquest vers, l'abad del monestir donà pau a
Sant Brandan i a sos monjos, i els menà amb ell dintre el monestir.
Féu aportar aigua calda per rentar els peus dels monjos àdvenes,
pelegrins del Paradís. I mentre els rentava els peus, amb veu devota
i humil cantava allò de l'Evangeli: -_Mandatum novum do vobis ut
quemadmodum ego feci vobis ita et vos faciatis_ (Un nou manament us
don, ço ès, que així com amb vosaltres he fet, així també vosaltres
ho fasseu).

Després del devot lavatori, els menà al refetor, i amb gracioses
paraules i gentils els digué que s'entaulessin. Companyia i
fraternitat fou feta entre els monjos d'Albeu, i aquells de Sant
Brandan. Sonà una campaneta; i a la curta estona, vengué un monjo
del monestir amb pans molt blancs i amb arrels fresques d'herbes de
sabor molt suau. Assegueren-se alternament a la taula els monjos del
monestir i els monjos forasters, i a cada dos monjos fou donat un pa
sencer, que menjaren ensems en el nom de Jesús, qui se donà a
conèixer als pelegrins d'Emmaús, en la comunió de la taula i en la
partió del pa. I encara el vell abad sonà la campaneta, i un monjo
els portà aigua per beure. L'abad confortà amb alegra cara els
monjos externs i els va dir: -Aquesta aigua és d'aquella font d'on
vosaltres volíeu dur-vos-en furtivament: beveu-ne amb tota segurança
que ella és de la font clara, i sadolleu-vos-en amb caritat i amb
alegria i amb temor de Déu. En l'altra font tèrbola van a
rentar-s'hi els peus cascun dia els monjos; i és calda, per natura.
El pa, que haveu vist, tan bell i blanc, no és pastat en aquest
monestir, ni nosaltres sabem on és pastat ni sabem qui sia aquell
qui al monastir ens el porta; però sí sabem de cert que és do de Déu
i gràcia que Ell ens fa per la seva bondat copiosa qui no vol
abandonar els seus servents. Sapiau que nosaltres som vint-i-quatre
monjos i tots dies havem XII pans, ço és, mig pa per hom. I cascun
diumenge i quisvulla altra festa, ens en dóna un per hom, per tal
que romanga per sopar de les miques que se'n recullen. Emperò avui,
jatsia no sigui jorn festiu, Déu ens en tramet un per hom. Per tal
com vosaltres sou aquí arribats, en plaer li ha vingut de
multiplicar el recapte. D'aquesta manera, Nostre Senyor Jesucrist
ens ha nodrits amb pa del cel d'ençà dels jorns de mossenyer Sant
Patrici i mossenyer Sant Albeu, nostres pares, els quals vuit cents
anys fa que passaren de la present vida a la glòria del paradís.
Certa cosa és que de malaltia i de vellesa i de debilitat els
nostres cossos són exempts. I saber us cal que en aquesta illa no
tenim atalentament de menjar; i de cosa cuinada al foc mai no en
menjem, ni tenim cald ni fred, per ço com l'aire és temperat i
amorosit. I quan l'hora arriba de cantar vespres i completes la
lluminària de la nostra església és encesa i no sabem qui l'encén; i
crema tant com dura l'ofici; i mai l'oli no falleix.- Com hagueren
els monjos begut tres vegades per reverència i honor de la
santíssima Trinitat, l'abad, segons la seua usança, sonà la
campaneta per senyal d'haver acabat el festí. I tots els monjos
ensems, amb gran silenci, llevàren-se de la taula, i davant de tots
anaven els sants abads, ço és, Sant Brandan i l'altre, cap a
l'església. Quan anaven a entrar-hi, arribaren els altres dotze
monjos, els quals s'agenollaren en terra, fent graciosa salutació a
presència d'ambdós sants abads. -Don abad- digué Sant Brandan a
l'abad Albeu, -¿per què no han menjat amb nosaltres aquests monjos?-
I ell respongué per semblant manera: -No hi han menjat perquè no
cabien en la taula amb nosaltres: ara ells hi aniran i se dinaran
d'allò que a Déu serà plaent de trametre'ls. Nosaltres entrarem a
l'església i cantarem vespres.- Quan les vespres foren cantades,
Sant Brandan començà a esguardar l'església de primconte i veié que
ella era quadrada, i que tots els altars, i encara tot el servei
dels altars, eren de cristall traluzent. Vint-i-quatre eren les
cadires per seure-hi els monjos, i el setial de l'abad estava en mig
de les cadires repartides tantes a cada part. Hi havia, endemés, set
llànties dins l'església, tres de les quals estaven devant l'altar
major, i les altres quatre eren departides, dues a cada banda, ço
és, devant cascun dels quatre altars. Ningú dels monjos gosava eixir
de l'església sense la llicència de l'abad. En voler eixir de
l'església, si tant era que els fos mester, el monjo escrivia-ho
damunt una tauleta de cera, la qual tauleta mostrava a l'abad, i ell
n'hi'n donava llicència. I sortia sigilosament el monjo, sense
fressa ni remor de pas. Així en oració i silenci, fou santificat el
dia que a la fi fou clos per un sopar de pa i d'arrels i aigua
clara. Acabat el sopar, ajustaren-se els monjos per la lloança final
de les completes que l'abad preludià amb les paraules rituals:
_Deus, in adjutorium meum intende_ (Veniu, Senyor, en ma ajuda).

Sota la solemnial invocació i la presència de Déu imminent com sota
l'impuls d'una ventada, doblaren les testes els monjos, per
reverència de la Trinitat, i començaren a recitar aquest vers:
-_Injuste egimus, iniquitatem fecimus: tu autem qui pius es pater
nobis, domine, parce nobis: in pace in idipsum dormiam et
requiescam, quoniam tu, domine, singulariter in spe constituisti me_
(Injustícia obràrem, iniquitat cometérem; però Vós qui piadosament
ens sou Pare, perdonau-nos; en pau, en Ell mateix, dormiré i
reposaré per tal com Vós, Senyor, en esperança singular em
constituireu).

Després de la suplicant humilitat d'aquestes pregueres, començaven
els monjos, dotze a dotze, a alternar en la recitació de l'ofici
divinal el qual, quan fou finit, reberen els monjos tots la pau i la
benedicció i retregueren-se cascun en sa cel·la estreta, de la qual
els monjos del monestir amb els sants monjos àdvenes en compartiren
l'hospitalitat; i ambdós abads romangueren en santa companya dins
l'església per ço com l'abad del lloc volia mostrar a l'abad errant
en qual manera meravellosa omplia Déu de llum aquella llanterna
cristal·lina, que era el temple. I estigueren en vigilant oració
fins a tant que l'església fo enllumenada en silenci i humilitat. I
l'abad del lloc va dir a l'abad, notxer de l'expedició al Paradís,
ço és, mossenyer Sant Brandan: -Són complits vuitanta anys que jo
estic en aquesta illa, i en so l'abad, per fer penitència; i en tot
aquest temps, ningú no hi havia tocat mai sinó vosaltres; i veu
humanal no sentim mai sinó quan cantam les divinals lloances.
Vint-i-quatre monjos som i ningú se comunica amb l'altre més que amb
senyes dels dits i dels ulls, en tota la setmana; aquest silenci és
trencat al jorn festiu des del dinar fins a hora de vespres, i no
pus; I cap de nosaltres no està mai malalt, ni endura ningun
patiment, ni sofreix nocturnal temor de cap mal esperit d'aquells
qui vaguen d'ací d'allà, incerts i lleigs com els rats penats dins
les tenebres.- Sant Brandan digué: -Com ens plauria estar-nos aquí
tot un any.- I l'altre abad va respondre: -No podeu, no, romandre
més temps aquí, car el vostre sojorn més llarg a Déu no plauria. ¿No
us recorda que Ell us revelà ço que us calia fer i encara us revelà
que venguésseu a aquesta illa? S'és mester que torneu arrera amb
onze monjos, car un de vosaltres finirà sa mortal carrera en el
camí, en una illa, Anacorita per nom; i un altre morirà de mala fi
i la seua ànima serà perdurablement infernada.- Mentre així
s'estaven bellament dialogant, un dardell de foc entrà per una
finestra esbatanada i anà encenent totes les llànties de l'església,
que eren devant els altars i tornà a sortir de l'església tot
seguit, amb ses ales de flama acèrrima. I les llànties romangueren
enllumenades amb un flam molt clar. -Veniu i veureu,- digué l'abad
del lloc. Acostaren-se al misteri de la flamada septuple, encesa i
tremolosa a la presència de Déu: flotava el flam en mig del llantió,
gota viva de llum; i dintre no hi havia ni oli, ni cera ni res
d'allò que sol nodrir el foc. D'on conegueren que aquell foc,
espiritual era, i no corporal. Sant Brandan digué: -Com pot cremar
corporalment allò que no té cos? Creatura espiritual als ulls
corporals no és visible.- I l'abad del lloc féu de resposta: -No
haveu llegit mai en l'Escriptura que quan Déu anà a Moisès en el
Mont Sinaí, el qual és en l'Armènia, aquella gabarrera espinosa
semblava que era tota cremant i veia's de nit de molt lluny, i
l'endemà no s'hi trobava rastre de foc en la mata gerda?- L'endemà
d'aquesta nit passada en diàleg sant i en meravelles, significà Sant
Brandan a l'abad del lloc, el desig que tenia d'anar-se'n a rependre
el camí errívol i vagabundejant. Mes l'abad li digué: -A Déu no
plauria la vostra partença car haveu de fer amb nosaltres les festes
de Nadal fins a l'octava de l'Epifania.- Passades totes aquestes
festes, ompliren la nau de vitualles i prengueren el comiat i la
benedicció d'aquells sants monjos. I arborant l'ala de la vela,
prengué la nau el camí de ponent.



XIV

AQUÍ ELS MONJOS TROBAREN UNA FONT PLENA DE PEIXOS I D'ARRELS
D'HERBES BONES DE MENJAR.

Arribat el temps de la quaresma, veieren una illa, no gaire lluny;
de la qual cosa molt se n'alegraren i començaren a navegar
vigorosament envés d'aquella illa. Mancava el pa i l'aigua, de
manera que dejunaven tres dies, i menjaven una mica al dia quart.
Quan després de llargues errors entorn de la illa, veieren a la fi
un port, Sant Brandan el beneí i comanà als monjos que tots
eixissen de la nau. Obeïren els monjos aquell manament, i trobaren
per avinentesa, una font abundosa de belles aigues i de bella herba
i de belles arrels i blanques dins la font, i encara peixos de
diverses natures, els quals nedaven pel rierol que de la font colava
i fins a la mar decorria. I en tal punt digué Sant Brandan als seus
monjos: -A Déu plagué donar-nos consolació després de la gran
fatiga; d'on, preniu dels peixos i de les herbes i de les arrels
tantes com mester sien per sopar, i rostiu els peixos amb tota
segurança, que Déu us els ha apariats, segons la seua bondat
copiosa.- Així ells ho feren. I com fos que endemés anaven a treure
aigua d'aquella font per beure, l'abad els va dir: -Guardau, mos
fills, i beveu-ne poca d'aquesta aigua encara que ella tan clara
sia i tan bona; no fos cosa que us fes mal, puix ella té propietat,
ço és, de fer dormir més del que convé a una gent de penitència com
som nosaltres. Aquesta volta, per la ràbia de la llarga sed, els
monjos no adimpliren el consell de l'abad; i qualcú en begué una
escudella, i qualcú altre, dues i encara tres. Aquells qui una
escudella en begueren, no sentiren ubriaguesa; però aquells qui
n'havien begudes dues, dormiren dos dies i dues nits; i aquells qui
n'havien begudes tres, dormiren tres dies i tres nits. I veient
l'abad aquell dormir tan llarg i tan fort, féu oració a Déu per
aquells incauts dormilegues. I quan del llarg dormir se despertaren,
Sant Brandan amorosament els reptà i els digué aquestes paraules
paternals: -Moltes hores haveu perdudes, mos fills, en les quals no
haveu alabat Déu, per ocasió d'aquest dormir sense mesura. Serà bo
que abandonem aquesta illa i ens esquivem d'aquest perill de l'aigua
letea, soporífera com el cascall, no sia que encara ens advengui
cosa pitjor. Déu volgué aquí donar-nos vitualles per viure, i
semblant és que vosaltres, per plaer i llepolia de beure, hàgeu
volgut morir. Plau-me fugir d'aquesta illa; perquè, preniu dels
fruits d'aquest lloc a bastament, ço és, dels peixos i de les herbes
i de les arrels i encara de l'aigua, que ens basti fins al dijous
sant. I de l'aigua no'n begueu més que una escudella tots dies, i
així no'n sereu ubriagats ni condormits.- Els monjos ho feren, i
partí, ben plena, la nau, devés les parts del Septentrió. I
arribaren a un lloc on l'aigua del mar era quasi tota presa i
glaçada. I l'abad digué: -Deixau els rems, i abandonem la nau a
mercè de la vela. I l'Alè de Déu qui buf allà on vol, la porti on se
vulla.- El vent impel·lí la nau vers les partides de Llevant. I ells
feien camí i dejunaven çada tres dies.



XV

AQUÍ ELS MONJOS CELEBRAREN EL DIJOUS SANT I LA CAENA DOMINI I EL
PROCURADOR ELS VISITÀ I ELS PORTÀ DONS.

I anant així, un bell dia aparegué a sos ulls un gran núvol, i
l'abad digué: -Coneixeu, fills, aquell núvol? És aquella illa on
fòrem l'any passat i hi festivàrem el Dijous sant. I és aquella on
s'està aquell sant baró qui ha nom Procurador dels pobres de Crist.-
I els monjos li respongueren: -Nosaltres no la coneixem, però sí que
ens en recordam. Començaren els monjos a remar més vigorosament per
la gran alegria que n'hagueren. Veient Sant Brandan aquell ímpetu va
i aquell braó i empenta amb què remaven: -Homs de poca fe- ço els
digué Sant Brandan -¿per què així us fatigau debades? ¿No sabeu que
Déu és el nostre Notxer i el nostre Còmit? Deixeu quiets els rems
i Ell faça ço que en vulla de la nau i de nosaltres; creença tenc
que ens conduirà a bon port. -I ja foren a la ribera i de continent
els eixí a rebre aquell mateix sant baró de l'altra vegada, ço és,
el Procurador dels pobres de Crist, el qual, agafà la nau pel bec i
graciosament la meté en port. I tots davallaren de la nau, amb joia
gran i acció de gràcies. El sant baró besà els peus de tots,
començant pels peus del sant abad; i mentre els besava, remugava les
paraules d'aquell salm: _Mirabilis Deus in sanctis suis. Deus Israel
ipse dabit virtutem et fortitudinem plebi suae. Benedictum sit nomen
eius in sempiternum_. (Admirable és Déu en els seus sants. El Déu
d'Israel, Ell serà qui donarà virtut i fortalesa a son poble. Beneït
sia el seu nom sant perdurablement).

I quan finí de besar els peus, estengué un pavelló i aparià aigua
calda per rentar els peus i els vestí tots amb dalmàtiques blanques
com per l'eucarística solemnitat, i pel Sagrament de Candor
convenia. I a la nit celebraren la Cena i encara l'ofici de la
Passió de Crist l'endemà, amb molta devoció. Com foren finits tots
aquests oficis, l'endemà, ço és el dissabte sant, el sant baró digué
als monjos: -Cuitau, mos amics, de muntar a la nau i partiu d'hora,
que us cal ésser, en aquesta vespra de Pasqua, allà mateix on fóreu
antany, i us hi cal romandre fins a hora de sexta i no pus, i fer-hi
tot allò que a fer haveu fins a la dita hora. I després tornau a
embarcar-vos i navegau vers aquella altra illa, ço és, el paradís de
les aus blanques, on fóreu, ara farà un any, lo dia sant de Pasqua.
I allà us hi estareu fins a l'octava de Pentecostès. Portau-vos
d'aquí tot ço que us serà mester per menjar i per beure, i jo
tornaré a vosaltres l'altra dominica i us portaré vitualles a
bastament: ara portau-vos-en per vuit dies.- Així ho feren els
monjos, i el sant baró se partí d'ells. I després tornà com els ho
havia promès, i carregà una petita nau de pa i d'aigua i de carn
salada i d'altres coses bones. I Sant Brandan li donà la seua
benedicció. I tots entraren a la nau i feren vela vers aquella illa,
que els havia dit el bon home. Quan hi foren prop, encara veieren la
olla que hi havien deixada l'altre any, quan fugiren per la sobtada
paor del gran peix. I aquesta vegada, confiadament, l'abad i sos
monjos baixaren de la nau, cantant l'himne dels tres fadrins
Ananias, Azarias i Misael, ço és, aquell salm que diu: _Cuncta ei
benedicite_  (Totes les coses beneïu-lo).

Havent finat de cantar aquest salm, Sant Brandan digué a sos monjos:
-A pensar haveu que Déu ha feta humana aquesta bèstia monstruosa
sota els vostres peus, que ella no us farà cap mal.- Escamparen-se
els monjos per aquella selva viva, d'ací i d'allà, per l'oració; i
així escampats estigueren fins a hora de matines, i després
s'aplegaren tots i cantaren matines i encara prima. Després un
prevere cantà una missa que durà fins a hora de terça. Entrà el sant
abad en la nau i cantà la seua missa i beneí l'anyell i donà la
benedicció a tots sos monjos i a la fi digué: -Ara abandonem-nos a
l'arbitri de la nau, car Déu la governa.- Ja s'acostava la illa i
colombrava's el port on havien d'arribar. Veieren la fontana i
l'arbre dels aucells blancs, i tots ells cantaven a una veu, dient:
_Salus Deo nostro sedenti super thronum_ (Salut al nostre Déu qui
sobre el tron s'assenta).

I encara deien: _Dominus Deus illuxit nobis: constituite diem
solemnem in condensis usque ad cornu altaris_ (El Senyor fou per
nosaltres matinera llum: solemniejeu aquest dia amb enramades
espesses que arribin fins al corn de l'altar).

L'abad i els monjos davallaren de la nau i en varen treure la
vitualla i allotjaren-se sots els pavelló sota el qual estigueren
l'altre any fins a l'octava de Pentecostés. I aquell sant baró, quan
l'octava de Pentecostés fou arribada, vingué amb una nau plena de
bescuit i altres coses. Mentre els monjos menjaven i a la presència
de Déu se deportaven, posà's l'ocell blanc en la proa de la nau, les
ales bategants esteses. I tots aquells aucells cantaven i llur cant
sonava com un orgue. Veié l'abad que aquell ocell l'esguardava amb
piadós esguardament i feia semblant que li volia parlar, i li va
dir: -Veritat és que la providència de Déu us ha senyalats quatre
llocs per les quatre tèmpores de l'any; i heu de complir set anys
del vostre pelegrinatge: i cascun any teniu que estar allà on el
Primer any estàreu, ço és, la vespra de Pascua sobre el peix Jasó, i
aquí des de Pasqua fins passada la vuitada de Pentecostés; i Nadal
colreu cada any fins després de l'octava de l'Epifania, amb la
família monegal de l'abad Albeu, en son monestir. Quan haureu
passats set anys, trobareu grans coses i meravelloses i passareu
abundosos perills; i finalment, arribareu a la _Terra de la
promissió dels Sants_. I quan hi sereu, us hi estareu quaranta dies
i no pus, i passats aquests quaranta dies, Déu us retornarà
prestament a la vostra terra d'on partíreu, ja complit el vostre
desig.- Ço digué l'ocell; i Sant Brandan s'aixecà dret, devotament,
i després se gità a terra amb tots sos monjos, retent gràcies a Déu,
llur Creador. Complida l'oració, l'aucell se'n tornà a son ram i el
sant baró procurador dels pobres de Crist, prengué de Sant Brandan,
el comiat i la benedicció i se'n tornà a la seua illa. I el sant
pare i sa família errívola navegaren vers ponent.



XVI

AQUÍ ELS APAREGUÉ ESPAVENTABLEMENT UNA BÈSTIA MARINA.

I s'esdevingué que navegant un dia a la bona de Déu els va aparèixer
una gran bèstia marina, molt estranya de veure; un broll alt
d'escuma sortia-li de la boca; i com fos que ella corria fort,
l'aigua feia gran moviment; i semblava que anàs de dret a ells per
engolir-los. Havent els monjos vist aquesta bèstia tan espaventable
i tan gran, la qual venia cap dret a ells, amb l'esgarrifosa boca
oberta, demostrant que els volia devorar, hagueren gran por i
començaren a cridar fort i a dir: -Siau-nos ajudable, o Déu, i
feis-nos escàpols d'aquesta bèstia mala, que no'ns pugui devorar!-
Sant Brandan els confortà i els va dir: -Homs de poca fe, no hajau
temor. Déu, qui és el nostre auxiliador, ens farà lliures d'aquesta
bèstia i encara de molts altres perills.- En tant, la bèstia s'anava
acostant i grans ondes bullien a son entorn, mogudes per l'ímpetu de
l'envestida i de la vasta mole semovent. Tan gran era l'oneig que la
nau en perillava. I més els monjos cridaven i major temença
n'havien. L'abad Sant Brandan se posà en oració devotament i orà
així: -Mossenyer Jesucrist qui els vostres amics no abandonau si a
vós acorren amb fermesa inderrocable de fe, humilment us prec que
deslliureu als vostres servents d'aquesta nau, així com deslliuràreu
Noè del diluvi de l'aigua, i deslliuràreu el frèvol David, pastor
bru i magrissó, com un grill del camp, de la mà enorme del gegant
Golias, i deslliuràreu Jonàs del ventre de la balena, i deslliuràreu
el ros fadrí Daniel de la fam i de les blanques dents terribles dels
lleons de l'espluga, i deslliuràreu Joseph de l'enveja de sos
germans i Moisès de la rapacitat violenta de Faraó, i encara la
vostra santa verge Tecla, dels tres turments atrocíssims
deslliuràreu.- Quan Sant Brandan hagué finada aquesta oració, fou
vista venir de la banda de l'occident una altra grossa bèstia, menor
sí, però no menys ferotge que aquella, la qual passà ben prop de la
nau, empero no la tocà, i anà al encontre de la primera bèstia i
l'escometé ardidament i va fer amb ella una forta brega i dura. I a
la fi, aquesta bèstia, la qual darrerament era venguda, gità per
la boca una gran flama de foc; i amb la ígnea violència d'aquesta
flama, occí l'altra bèstia, la qual en tres peces fou partida i
esberlada. I tot seguit, la bèstia qui vencé en la baralla
monstruosa, s'allunyà vers la mateixa partida d'occident, per on era
venguda. I Sant Brandan digué als monjos meravellats: -Vera cosa és
que gran temor tenguéreu; més, ¿que us ne apar de ço que Déu us ha
deixat veure? Escàpols sou del imminent perill i venjats d'aquella
bèstia que us volia devorar. Gran és i copiosa la misericòrdia del
Senyor, el qual per tots temps gloriejat sia i beneït.



XVII

AQUÍ ARRIBAREN A UNA ILLA ON S'ATURAREN TRES MESOS PER CAUSA DE
TEMPS CONTRARIÓS.

Navega navegaràs, un jorn varen veure una illa, molt llunyana encara
d'ells i molt plena d'arbredes, bella de verdor com una maragda, i
gran. I quan s'acostaren a la costa i en terra hagueren desembarcat,
veieren la terça part de l'alimanya marina, morta per aquell llampec
de foc que fulminà per la boca, l'altra bèstia, menor que ella,
venguda en auxili dels monjos temorosos de la part de l'occident, al
conjur de l'oració de Sant Brandan. El qual els va dir: -¿Veis,
fills, un bocí de la bèstia marina qui us volia devorar? Vosaltres
sereu qui la devorareu a ella. A Déu plau que sia així, que per açò
la mar a terra l'ha gitada. Sapiàu que tendreu que romandre llarg
temps en aquesta illa. I ço serà per causa de temps contrariós que
aviat se torbarà. I us dic que tregueu, més terra endins, la nostra
nau i que cerqueu un lloc on atendarem, esperant la bonança que
retorni.- Els monjos li digueren: -¿En qual manera, nosaltres podrem
viure ni com podrem cuinar res, si no tenim aigua, i en aquesta illa
no hi sabem cap font?- I l'abad els diu: -No us vullau queixar de
res: ¿Creis que és cosa més difícil de fer a Déu donar-vos de beure
que de menjar? Així com us ha donat menjar us donarà beure. Anau
trescant per la illa, sempre cap a migjorn i trobareu una font clara
de bona aigua, i herba al entorn i arrels mengívoles. Preniu-ne a
bastament, tant com menester us sia, però no pus.- I se n'anaren els
monjos per allà on l'abad els havia dit, i trobaren-ho així com
l'abad els havia dit. Aquella nit mateixa el temps se torbà d'aigua
i de vent-pluig i de soroll i tro d'onades vastes. Tres mesos, i
encara més, durà la maltempsada, i passats aquells tres mesos, el
sant abad digué a sos monjos: -Demà farà un bell temps, i també demà
passat i l'altre dia; i serà la mar tan calma que podrem navegar en
segurança, ontocom ens plaurà.- Tal com ho havia dit, aixímateix fou
veritat. D'on, passats tres mesos i quatre dies, el sant donà ordre
de carregar el bastiment de coses de menjar i d'aigua de beure; i
per ell, féu provisió d'herbes i d'arrels, per ço com, d'ençà que
fou ordenat prevere, no volgué menjar ni carn ni peix ni aucell. Ben
estibada la nau de vitualles, alçaren vela i aquesta vegada
prengueren el camí del Septentrió.



XVIII

AQUÍ APAREGUEREN ALS MONJOS TRES POBLES, ÇO ÉS, TRES COMPANYES DE
GENT, I UN DELS MONJOS HI ROMANGUÉ VIU.

I caminant i fent via per la mar, veieren una illa molt llunya
encara d'ells. I l'abad els diu: -Veieu vosaltres aquella illa,
lluny, que jo veig?- I ells respongueren: -Si fa.- I l'abad els
demanà: -I què hi veieu?- Ells digueren: -Nosaltres hi veiem tres
pobles, ço és, tres flotons o sien companyes de gent; i una companya
és d'infants petits i la segona és d'homes joves i la terça és
d'homes vells.- I l'abad els diu solemnialment: -Jo us faç a saber
que un dels nostres germans romandrà en aquesta illa amb un
d'aquests tres esbarts.- Els monjos començaren a demanar-li: -Vulles
dir-nos, mossenyer, qual és aquell qui deu romandre en aquesta
illa.- Sant Brandan els mostrà quin seria aquell monjo qui havia de
romandre, endarrerit, amb una d'aquelles companyes; i aquell monjo
en fou tot pensívol i consirós. El qual era un d'aquells tres
germans qui darrerament anaren en seguici de Sant Brandan i eren
fuits del convent amb peus clandestins i sigilosos. Acostaren-se a
l'illa, la qual era planera, al nivell gairebé de l'aigua de la mar,
sense pedres, sense arbres, sense herba, sense fulla i sense bri que
el vent pogués moure. Molt gran i molt gentil era aquesta illa tota
coberta d'uns com a grans de raïm madur; d'aquests grans uns eren de
groga color, com el topaci; i altres eren vermells, com la magrana;
altres eren blancs com la neu. D'una companya de gent a l'altra hi
havia un espai buit, com un tret de pedra que llança hom. I cascuna
de les companyes cantava amb una dolçor mel·liflua, i quan cantava
la una callava l'altra; i ningú se movia del seu lloc. Quan una
companya havia cantat un vers, l'altra reprenia cantant aquell vers
mateix. I aquest és el vers que cantaven: _Ibunt sancti de virtute
in virtutem et videbunt Deum deorum in Sion_ (Aniran els Sants de
virtut en virtut i veuran el Déu dels déus a Sion).

La companya dels minyons era vestida amb vestidures blanques, d'una
suau blancura de vori o de llet; la companya dels fadrins era
vestida amb vestidures vermelles com la magrana; la companya dels
ancians era vestida amb vestidures qui havien l'apagada flama dolça
dels topacis. I totes aquestes vestidures eren fetes a manera
d'aquells induments que porten els diaques per cantar l'Evangeli.
Quan els monjos errants foren a port, era la quarta part del dia; i
una de les companyes començà de salmejar; i els salms que salmejaven
eren aquests: _Deus misereatur nostri; Deus in nomine tuo salvum me
fac. Credidi propter quad locutus sum. Laudate pueri, Dominum_ (El
Senyor de nosaltres haja pietat; Déu, en el vostre nom salvau-me. He
cregut i per això he parlat. Alabau, infants, al Senyor).

Cantant alternament així s'estaven, quan s'en vengué un gran núvol,
una aubaïna càndida i tendra, com el somni de la terra matinal, com
la boira blanca qui entela sos grands ulls verds oberts a la llum
nova. El qual núvol embolcallà les companyes cantadores i les
sotstragué a l'esguard dels monjos meravellats. Vera cosa és que
sentien el càntic aleshores aunat en un feix únic de veus
melodioses, les quals cantaven: _Te Deum laudamus_, que muntava al
cel deliquiós, malalt d'amor, entre l'encens allanguit d'aquella
boira vaga. Quan fou de jorn, la calitja se va espargir i se va
fondre i la illa romangué vestida de frescor i d'auba. I aleshores
els tres chors començaren conjuntament a cantar: _Deus, Deus meus,
ad te de luce vigilo_ (Déu, Déu meu, per Vós, des que el dia trenca,
són oberts mos ulls).

I fou semblant als monjos, que tenien un gran Anyell blanc el qual
per ells era immolat. I el candor dels núvols matinals, del sol
ixent s'enrogia. I per Ell foren beneïts i d'Ell combregaren. I com
combregaven un per un, cantaven tots els altres: _Hoc sacrum corpus
Domini et Salvatoris sanguinem sumite qui custodiat vos ad vitam
aeternam_ (Preneu aquest Cos i aquesta Sang del Senyor i Salvador
vostre, el qual us guardi per a la vida eterna).

I quan tots hagueren combregat de l'Anyell; la companya dels joves
homs aportaren als monjos un cove ple d'aquells grans que semblaven
de raïm madur, i els digueren: -Portau d'aquests grans al bastiment,
que us seran d'utilitat. Emporteu-vos-ne del fruit de la Illa dels
forts homens, i deixeu-nos aquí el nostre germà, i els altres
anau-vos-en en pau.- En aquella hora, Sant Brandan cridà aquell
monjo a si i li deia: -Dóna'ns tu la pau a nosaltres, i després
veste'n amb aquests joves homens qui et reclamen. Sàpies que en hora
bona ton pare t'engendrà, puix ets estat digne de romandre entre els
estols de gent benaventurada, pel gran mèrit de tes obres bones.- I
aquell monjo amb devoció humil donà pau i comiat a sos companyons. I
quan així ho hagué fet, dient: -A Déu us encoman- l'abad va dir: ¿No
recordes, fill, quantes gràcies ens ha fetes Déu en aquest viatge?
Veste'n en la pau de Déu i prega Déu per nosaltres.- I així fou que
el dit monjo partí en la joiosa companya dels fadrins. Com fou hora
de nona, l'abad comanà a sos monjos que aparellessin de menjar i li
portassin un dels grans de raïm del cove, que volia veure aquella
bella cosa acolorida. I veient-lo tan gros i tan feixuc, molt se'n
meravellà i digué: -Mai no viu ni oí que en el món fos tal natura de
raïms. L'un gra és tan gran com l'altre, i tan pesant; només hi ha
diferència en la color de la pell de cascun gra.- Sant Brandan en
rompé i n'encetà un, i la pell era dura com el cuiro, però contenia
un suc, dolç com la mel, i de gran suavitat d'olor. I partí aquell
gra en bocins i a cascún dels monjos n'hi tocà un bocí del pes d'una
onça. I cascún el menjà i en tingué prou amb aquella onça, que no
els va romandre talent de menjar res pus, en tot aquell dia. I així
mateix hò feren per espai de dotze dies amb els dotze grans del
raïm; i no menjaren neguna altra cosa ni begueren i n'eren sadolls i
sentien sempre seguit en la boca una dolça saboria de mel. Consumits
dotze dies, foren consumits tots els dotze grans. I feien via
incansablement per la gran mar incerta.



XIX

AQUÍ VINGUÉ UNA AU, MÉS GRAN QUE NO EL PAÓ, PORTANT ALS MONJOS UN
RAM D'ARBRE, FULLAT I FRUITAT.

I s'esdevengué que les vitualles els falliren. Sant Brandan comanà
els monjos que suportassin aquella abstinència en pau, segons el
consell evangelical, no massa sol·lícits ni curosos de ço que
menjarien l'endemà; i preceptuà un dejuni de tres dies. Passats
aquells tres dies, a l'hora terça, sobrevengué un aucell, volant, el
qual era gentil de veure més que el paó, i major encara. Semblava
que vengués de la part de la illa, on ells eren estats, ço és,
aquella illa de les tres companyes de gent tan gentilment abillades.
Aquest aucell sí havia en el bec un ram d'un arbre meravellós per la
formosor de la fulla, per la gerdor del ram i per la gentilesa del
fruit, ço és un penjoll o manyoc de raïms molt grossos i cascun raïm
tenia dotze grans, i l'un gran així com l'altre, i eren de clara
color, a manera de pedres precioses. I arribat a la nau aquest
aucell, deposà el ram en la falda de l'abad atònit; i aixecà
novellament el vol. Devotament l'abad Brandan lloà mossenyer
Jesucrist; i a sos monjos digué aquestes devotes paraules: -¿Veis
aquest manyoc? Alegrau-vos i confortau-vos en el Senyor Déu, el qual
no abandona sos amics. Veu's aquí que ric dinar ens ha tramès
després del llarg dejuni. Lloau-lo doncs i regraciau-lo, com
vosaltres sabeu.- Dotze eren els raïms, que l'abad repartí als
monjos, els quals tingueren per menjar dotze dies. I al terme
d'aquells dotze dies, l'abad comanà a sos companyons que dejunassen
i pregassen. I tal com els fou manat, ells així ho feren.



XX

AQUÍ ELS APAREGUÉ UNA ILLA PLENA D'ARBRES FRUITERS I ABUNDOSA DE
TOTES BENANANCES.

Al cap de tres dies, no gaire lluny, veieren una illa, tota poblada
d'arbres de tal frondositat que les branques s'agafaven i
afrenellaven en gran i verda espessura, i tots eren carregats de
raïms com aquells que havien menjat, d'odor i saboria inenarrables.
Tots aquests arbres eren tombats cap a la terra, per la feixugor del
gran esplet. Tot sol l'abad davallà a terra i digué a sos monjos que
l'esperassin dins la nau. I vagà tot sol per la illa. Tants i tants
n'hi havia d'aquests fruiters que aquella clausura era un paradís.
Gaiament els ocells cantaven, i llur cant era un esgranall de perles
pures; i de veure eren tan bells com no pot imaginar l'hom, ni
dir-ho amb paraules. Embriagat per la suavíssima benanança del lloc,
oblidava's Sant Brandan de tornar a sos monjos, els quals amb ànsia
l'esperaven i alerta els ulls i llarg el coll, esguardaven si ja
venia. I de tant en tant, a llurs narius, oberts i àvids, arribava,
portada per l'oratjol, la carícia de la flaire errant de la illa
benaventurada. Aquesta mica d'aura que els afalagava els sentits,
els feia oblidadissos del dejunar i del menjar i encara de
l'absència de l'abad llur, el qual s'era endinsat per la floresta:
trobava belles fonts d'on belles aigües decorrien en riells
musicals, vorejats d'herbes verdes, al tacte suaus, les quals tenien
arrels llargues i blanques, amables al gust i de menjar precioses.
Havent l'abad trescada tota la illa, per la verdesca odorant, volgué
tornar a sos monjos i collí un ram amb totes les fulles i el fruit
de la bella selva fructífera, i el donà a sos monjos dient: -Fills,
bell estar fa en aquesta illa; perquè, davallau de la nau i
atendau-vos i confortau-vos en Déu i fruïu de tots els bens
d'aquesta illa preciosa a on Déu ens conduí.- I en ella romangueren
quaranta dies i quaranta nits, passats els quals tornaren-se
embarcar i s'emportaren dels fruits d'aquella illa tants com en
pogué dur la nau. I, aquest viatge que ara comença, fou per ells de
gran tribulació.



XXI

AQUÍ ELS APAREGUÉ AQUELL MONSTRE ALAT, GRIF PER NOM, I UNA ALTRA
BÈSTIA, I N'HAGUEREN PAOR.

I mentre feien camí, veieren un gran aucell, molt lleig de veure, el
qual ha nom grif. Semblant era que vengués de lluny, contra la nau,
i rabiós, que pareixia que els volgués devorar. Havia nom grif per
ço com era meitat aucell i meitat bèstia. Tenia la boca oberta i els
ulls oberts, i bufava. D'on, els monjos a l'abad amb gran temor
digueren: -Pare, com ho farem, que semblant nos és que ve una mala
bèstia alada per devorar-nos?- L'abad els diu: No hajau temor de
res. Déu ens serà ajudable, i ens en podrem defensar si a Ell plau.-
El bec del grif era tort i les ungles eren tortes i ses ales com els
coltells eren tallants. Mentre s'estaven els monjos en aquest
parlament, s'ajuntà al monstre un altre aucell, qui portava un ram
en la boca, i com fou a l'endret de la nau, deixà caure el ram del
bec, i anà a tombar dins la falda de Sant Brandan. I xisclava i
s'arremia de lluita amb el grif. I tan dura fou la baralla, que el
vencé i el matà, i anà caure no gaire lluny de la barca. I l'aucell
vencedor endreçà el vol vers aquell verd paradís d'on era vingut. Un
dia varen destriar la illa de l'abad Albeu on els calia celebrar
Nadal i Epifania. Així ho feren. I tornaren tot seguit a navegar,
car repòs no tenien mai, sinó en les dites festes, i quan, per
atzar, tocaven a alguna de les illes delitoses.



XXII

AQUÍ TROBAREN UNA MAR CLARÍSSIMA, EN EL FONS DE LA QUAL HI HAVIA
TOTA ESPÈCIE DE VOLÀTICS DEL CEL I BÈSTIES DE LA TERRA.

Una vegada, Sant Brandan havia de cantar missa en la nau, en el jorn
festival de mossenyer Sant Pere, l'apòstol de les mans clavígeres; i
ensems amb sos monjos, veié una mar tan trasparent i clara que els
era semblant que no hi havia gens d'aigua, com fos que clarament
destriaven tot ço que hi havia en el fons: gran diversitat de
bèsties qui anaven per ci per llà, de les quals unes eren grans i
les altres eren petites i els semblava que haurien pogut abastar-les
amb la mà. Encara els era semblant que veien una noble ciutat, amb
palaus cristal·lins i torrelles arborades. Les bèsties semblava que
eren ovelles i cabres, porcs, cans, llops, bous, ases, lleons,
brúfols, onsos, muls, dragons, liofants, gaceles, cérvols. Veient
els monjos que l'abad volia cantar missa, pregaren-li molt
devotament que es volgués abstenir de cantar-ne, no fos que les
bèsties malignes qui eren al fons del mar no ho sentissen i els
fessen damnatge i tribulació. La faç de l'abad empedreïda, que mai
no havia rigut, aquesta vegada s'amorosí del llampec vermell d'un
somriure, tan fonedís, tan fugitiu, que aviat sa cara tornà a la
pristina immutabilitat, i aquestes paraules els digué amb una
gravetat lenta: -Molta meravella em do com sou tan necis i homes de
tan poca fe. Apar que teniu més temor d'aquestes bèsties qui
pasturen pels solatges de la mar profundíssima, que d'Aquell qui és
Senyor del cel i de la terra i d'aquests avencs abismals i
d'aquestes bèsties i d'aquests peixos. Si us esquivàreu d'aquella
bèstia pèssima marina, que semblava que us volgués engolir, i del
grif, i del peix Jasó en l'esquena del qual féreu flamada i ell
s'estava quiet, i de la mala mar i de la maltempsada de quaranta
dies; i encara d'altres perills molt grans: bellament sereu escàpols
d'aquest ramat de bèsties submarines que són, lluny de vosaltres,
més de cinc milles.- Ço l'abad els va dir. I començà a cantar tan
fortament com pogué, i lloava a Déu santament. L'alta veu robusta,
s'escampava pel mar solemnial, i feria els abims i arribava a les
estrelles. I tan tost com començà a cantar, els monstres jussans
alsaren el cap i anaren acudint a l'ofici, uns sota l'aigua, altres
a flor d'aigua. Tan espessos eren com els mosquits que es posen
sobre el vi. Cap d'ells no tocà la nau. Tants eren que on se vulla
els monjos mirassen, no veien més que l'estesa de bèsties i l'estesa
del cel: sota l'aplec monstruós l'aigua despareixia. Com la missa
fou cantada, totes feren gest d'anar-se'n. I la desfilada dels
monstres marins davant Sant Brandan i sos monjos astorats durà vuit
dies.



XXIII

AQUÍ TROBAREN UN BOSC D'ARBRES QUI IXEN DE LA TERRA l TORNEN DINS LA
TERRA, SEGONS EL SOL MUNTI O DAVALLI.

Tan tost com hagueren passada la mar transparent, al cap dels vuit
dies, l'abad cantà una missa. I encara navegaren tres jorns més; i
al cap d'aquells tres jorns, trobaren una illa on era un bosc de
plantes molt amargants, gentil de veure, i molt fullat, i molt
florit i molt fruitat de diverses fruites, de les quals unes eren
grenyals encara i àcides, i les altres eren madures i mengívoles.
I aquest bosc tenia aital virtut, ço és, que al mati, tan aviat com
el sol eixia, sortien els arbres de la terra i a poc a poc anaven
creixent, amunt, amunt, fins a hora de nona. En aquell punt, els
dits arbres, mantenien, esbandida a la llum i a l'amorosa voluptat
del sol, llur cabellera; flonja, estarrufats i drets, sota el sol
vertical ni pujant ni davallant, ni enclinant-se ni decantant-se a
cap banda, consemblants tots ells en fulla i en flor i encara en
fruit. I tan tost com el sol començava a tombar-se cap a Ponent,
començaven també els arbres a enclinar-se cap a la terra, a poc a
poc, seguint el curs del sol, el qual quan era desaparegut en la
immensa gola vermella de l'occident, així mateix els arbres,
ullpresos de la rossor del sol, ja eren desapareguts sota terra. I
és de saber que mentre el sol va sota terra, els arbres hi van
també; i la terra no en roman clivellada del soterrament d'aquells
arbres, sinó closa com si res n'hagués eixit. Oi més, tota aquella
illa és poblada d'herbes belles de veure, i ben olents. I en un
altre indret de la dita illa hi ha arbres molt gentils i de color
varia. I en el cimal de cascun arbre rumbeja un manyoc de fruites,
rodones i llises, d'una color meravellosa d'ésser vista. I eren set
aquells arbres en redol, i eren parlants. I llur parlar sonava suau
i cantant com un cloquer amb set clotxes. I allà prop hi havia set
muntanyes i cascuna era de metall diferent; i hi havia set fontanes
i de cascuna d'elles eixia un rierol, i l'un rierol era d'aigua, i
l'altre era de vi, i el terç era de sang, i el quart d'oli, i el
cinqué de llet i l'altre de mel, i l'altre finalment era de baume.



XXIV

AQUÍ ELS APAREGUÉ UNA ILLA, SUTZA DE CARBONISSA I FUM, LA QUAL ILLA
ÉS DE L'INFERN.

Una volta esdevingué que, bufant l'oratge de la banda de l'Aquiló,
veieren una illa, de prop, la qual tota era plena de una ruïna de
còdols i de roquissar, lletja de veure. No hi verdejava cap bri ni
el vent estival no hi movia l'alegre cabellera de cap arbre. Era
tota negrejant i eixordadora de oficines de ferreria i tota
encombrada de rodam i de martells i d'encluses i de falç i de
seients de ferro i de trepans i de destrals. I dins de cascuna
ferreria hi havia un hom mascarat i brut, com si en fos el mestre
ferrer. I tots aquests ferrers batien l'enclusa amb cops
eixordadors. Bategaven fort les fornals ardents d'un negre foc
espaventable. Veient l'abad aquestes coses, que eren tristes de
veure i temedores, així a sos monjos parlà: -Dolent d'estar, mos
cars fills, és aquest lloc; perquè no voldria acostar-m'hi, tota
vegada que Déu me'n fes mercè.- Havent dit això s'alçà un cap
d'oratge violentíssim qui empengué la nau, incontrastablement, sobre
la ribera desamable, d'aquesta illa, la qual era una gran muntanya,
erecta i negra, sobre el mar. I oïren el buf de moltes manxes
panteixants; i aquell bleixar conjunt sonava horrorós com un tro del
cel. I oïren el batre espès de milia martells sobre les encluses
sonores. El sant abad se signà i s'armà amb el senyal de la creu i
va fer aquest prec humil: -O Senyor Jesucrist, feis-me escàpol
d'aquesta illa, si en plaer us ve!- Havia dit això, quan arribà un
home d'aquella illa, corrent cap a ells; era vell i tenia la barba
molt llarga, i era tot ell negre, com la sutja, i era pelós i hirsut
com l'erissó, i gitava fum pel nas i era tot pudent de sofre i de
petroli. I tot d'una que descobrí aquells servents de Déu torna-se'n
arrera cap a la negra oficina. L'abad senyà's encara devotament, se
comanà a Déu i va dir a sos monjos: -Alçau, mos fills, més alta la
vela i remau més fort i anem-nos-en d'aquesta illa, que mal estar hi
fa.- I com va haver dit això, encara es presentà a la ribera un
altre mal vell, barbat, el qual duia en les mans unes grans
estenalles i una massa de ferro ablamat, la qual tota espurnejava,
així com espurneja el ferro bullent, tret de la fornal i sebollit en
l'aigua. I com fou arribat a la vorera, llançà la massa i les
estenalles contra els monjos; però a Déu plagué que no els va fer
mal, i el cop anà a caure devés una milla, més enllà, en l'aigua,
sense naframent. I quan tocà l'aigua, començà l'aigua a bullir, com
una olla al foc. I tantost comparegueren a la riba homens negres i
més homens negres, brandant cascun semblants estenalles i sengles
masses roents, que llençaren contra els monjos. I s'espandí una gran
fumera, pudenta i feixuga, qui endolà i torbà l'aire. I la mar feia
remor de bull singlotant, com una gran caldera. I l'aigua de la riba
tota era abrandada i cremant, de manera que semblava que tota la
illa feia flama i fum. Tres dies, aquest incendi tenebrós durà. I
mentre els monjos anaven vorejant la illa eixordant i fumada, oïen
udols i vasta cridadissa de molta gent, i infestava'ls el nas una
intolerable pudor. L'abad confortava els monjos fugitius i els deia:
-Hajau fiança, mos fills, i no temor, car les armes de Déu, són més
poderoses que les armes del món. A saber heu, que som en les parts
de l'infern i aquesta illa és una de les seues illes.- Encara l'abad
parlava, quan sentiren una veu qui sonava molt planyívolament i
deia: -¡O Sant pare, servent de Déu i son amic, prega per mi,
miserable! Sàpies que jo som aquí per força i no de grat; i volenter
amb vosaltres vindria, però no puc, ai las i dolorós! En mala hora
fui nat en el món mesquí, el qual és ple d'enganys i tribulació.
Estret so de tota part, i no sé qui és qui m'estreny; ni quina cosa!
Turmentada serà ma vida d'ací en avant perdurablement.- Els monjos
romangueren, d'aquests clams, enfellonits i consirosos i invocaren
la divinal misericòrdia, que no els fassa anar mai al lloc de
l'eterna dolor. Miraven vers la illa i descobriren l'home planyívol
qui feia el dol i plant, el qual era menat al turment; i oïren unes
veus qui deien: -Al foc, al foc!- I altres deien: -A l'aigua, a
l'aigua!- I altres deien: -Pica, pica!- I altres deien: -Martell,
martell!- I altres deien: -Corda, corda!- I altres deien: -Muira,
muira! Muiren tots els nostres enemics, ço és, els servents de Déu.-
I en aquell punt, tota l'aigua de la mar se començà a torbar i
moure; i després s'ablamà i feia gran flamada i grans brases de foc.
I l'olor de socarrim era gran, infecte mesclament de sofre encès i
d'oli de pedra. I per aquest fum i per aquesta pudor no sabien els
monjos on eren ni sabien on anar. I encara sentien veus que deien:
-Rosteix, rosteix; bat, bat; talla, talla; sega, sega; estreny,
estreny!-

L'endemà, tot fent camí, aparegué als monjos una gran muntanya vers
ponent, dreta en mig del mar, la qual, en la banda que mirava al
Septentrió, se cobrí tota de núvols. I en aquesta illa, veien-s'hi
diverses alimanyes, ço és, onsos, porcs, cérvols, cavalls, ases; i
de la cuculla de la muntanya eixia gran fum. Volent així mateix
esquivar aquest lloc, un cap d'oratge sobtosament, els empengué prop
de terra. La ribera era escarpada i molt alta; i, del cim de la
muntanya, decorria a la mar un riu de sang viva. Un dels monjos
volgué eixír de la nau i saltà sobre una seca. I tan tost hi fou, se
sentí pres, i començà, altes veus, a cridar i a dir: -¡Ai pare sant,
en mala hora m'allunyí de la teua companya! Pres som i no sé per
qui; i embargat de tornar a vosaltres!- L'abad sí, esguardava aquest
monjo, i veia bé qui era que l'havia pres, i veia'l menat per un
home negre, amb els dimonis, al lloc del turment. I veié encara com
fou engolit per la boca d'un dragó qui havia vuit caps. I aquesta
vegada l'abad digué: -¡Ah, malanat mon fill! I per què vares nèixer?
¡Par-me que a tal lloc ets vengut per culpa de tes males obres!- Un
vent fort allunyà la nau de la visió dolorosa, la qual navegà vers
migjorn. La ruta per estones s'anava asserenant. I al terme dels set
dies, pogueren refrescar els ulls, sollats de les infernals
negrures, en la blava regor puríssima del cel i de la mar.



XXV

AQUÍ ELS APAREGUÉ JUDAS, EN EL MAR, DALT D'UNA SECA.

Set dies anaren navegant per aquella vasta serenor de la llum i de
l'aigua -llum diamantina, aigua de crestall,- quan petita i
llunyana, sobre la planície equòrea, que començava a tremolar amb
folleig d'onades, veieren una figura així com d'home assegut, dalt
d'un penyal. I més enfora d'ell, havia-hi una vela, ampla com una
xarxa la qual era penjada entre dues forques, aletejant i drapejant,
a l'aura i al respir del mar desert. I semblant era que aquest home
fos per les ondes bressolat, com una nau desemparada. Altres monjos
deien que no era home allò, sinó que era un gran aucell. I d'altres
pensaven que era una barca menuda. I l'abad, oint tantes coses i tal
desavinença, els respongué i els va dir: -Deixeu-vos de raons, mos
fills, i endreçeu allà la barca a aquell lloc que veim i sabrem què
cosa és aquella.- I quan hi foren prop, veieren que allò era un home
tot nuu i hòrridament pelós, i deformat dels altres homes, el qual
estava assentat sobre una gran pedra. Les onades de la mar l'anaven
tapant i destapant, i l'aigua-sal, per l'horror dels flancs peluts,
regalimava. El drap, banderejant al pàlpit de l'oratge, vigorosament
atupava els monjos, pels ulls i pel front. Molt se meravellaven tots
d'allò que veien; i Sant Brandan començà a parlar i va dir: -En nom
de Déu totpoderós i en nom de Jesucrist son Fill, i en nom de
l'arcàngel Sant Rafel qui encadenà el dimoni en el desert, jo't
conjur perquè em digues qui ets tu, i per quina causa aquí estàs.
Semblant m'és que fas aquí molt aspra penitència i que gran mèrit ne
deus haver. Dígues-me si ets viu o si ets mort i fins a quan aquí te
cal estar.- Aquell monstre humà, enrocat i inundat pel ritme altern
de les onades respongué en eixa manera: -Jo som mort i no viu. Jo
som Judas de Karioth qui mon pare vaig occiure a cops de pedra, i
tinguí ma mare per muller, més no ho sabia, i vaig jaure amb ella
llarg temps i n'haguí d'ella molts fills. I fui gran mercader i
falsejava totes les mercaderies, i atresorava diners i donava diners
a usura, i draps i blat. I fui gran lladre i encara fui apòstol de
Jesucrist, el qual me féu reboster de sa companyia i guardador de
totes coses que li donava hom. I per ço que pogués mantenir mos
fills que a una altra part tenia, Jesucrist m'atorgà potestat de
pendre el deume de tota cosa, i que a mos fills lo trametés; i jo ho
feia així. I per ço com Maria Magdalena féu tan pròdiga despesa de
l'ungüent, amb el qual ungí el cos del Crist, embaumant-li el cap i
els peus, un cap-al-vespre, en casa de Simó el llabrós on portà el
dit ungüent que li havia costat tres cents diners d'argent, que
havia contats un per un sobre el taulell del perfumer, jo en fui
molt despagat i dolent pel deume que me'n pertanyia i no podia
haver. I no em sabia resignar a la pèrdua d'aquest deume; i fiu
resolució de cobrar-lo i fiu pensament de trair mon Senyor Jesucrist
i lliurar-lo per trenta diners, i així cobraria el deume dels tres
cents diners, el qual havia perdut en la despesa del dit ungüent.
Mai no haguera cregut que aquest afer finàs de tan mala manera, ni
que gens de mal n'hi hagués pogut esdevenir. Jo em feia aquest
pensament: «Bé sabrà Ell, per la sua gran saviesa i virtut,
esquivar-se gentilment de llurs mans». Aquest pensament m'enganà.
D'on, quan jo viu de cert que Jesús era condemnat de tot en tot per
Pilat i que tenia de pendre passió i mort, fellonia n'haguí i
tristor greu de ço que li era esdevingut per ma causa. I llancí
aquells trenta diners qui ja'm cremaven les mans, i, altes veus,
vaig proclamar ma culpa. Veient que aquesta confessió no em donava
conhort, així com home irat qui fuig a mal senyor, desesperat de
perdonança, comprí una corda i a un arbre em pengí, així com hom amb
els lladres acostuma. Aquesta, mica-mica de consol que veieu que
tenc, no el tenc per mon mèrit, sinó per especial mercè que Déu m'ha
feta; ni aquest roc és per mi lloc de penitència i càstic, sinó lloc
de perdó i d'alguna apariència de refrigeri, la qual cosa Déu obra
envés de mi cascun diumenge, segons la multitud de les seues
misericòrdies. Avui és diumenge, i per això, m'haveu trobat aquí. I
m'apar que quan estic dalt d'eixa seca, som en el paradís. Aquesta
pedra rònega em dona més consolacions que no m'en donarien tots els
delits mundanals junts, com ara, delicat menjar, jugar, ballar,
cantar i bon beure i amb belles dones folgar i trobar tresors davall
terra i ésser sublimat en honor i senyoria. I tot ço és per la
grandíssima paüra que tinc de les cruels penes i dels turments que
sofresc i que esper sofrir, ai las! aquesta nit mateixa, i tota la
setmana qui ve, fins a l'altre diumenge i totes les festes de Nostre
Senyor Jesucrist i de la seua Mare dolça. Per amor d'Ella, Ell fa
moltes gràcies a tot hom, ço és, als vius i als morts. D'on sapiau
que jo m'estic dalt d'aqueixa seca cascuna dominica i cascun Nadal
fins al jorn festiu de l'Epifania; i al jorn sant de la Pasqua fins
al compliment de la Cincogesma i en les quatre festes de Santa
Maria, la qual és font flum i mar de pietat; ço és, el jorn de la
sua Nativitat, i de la sua Anunciació, i de la sua Purificació i de
la sua Assumpció; i encara, el dia de Tots Sants. I jatsia que sigui
en aquesta figura que em veieu, sabreu que jo crem tot i som així
com a plom roent en la fornal. I quan no som aquí, damunt aquesta
seca, de jorn i de nit estic en el negre cor d'aquella muntanya
negra, que veieu que endola de fum la festa de la llum. I encara
sabreu que en aquella muntanya hi està Leviathan amb tots els seus
cavallers i tots pateixen penes diverses. Jo hi era en aquell lloc
quan fou engolit el monjo, vostre germà, qui amb vosaltres navegar
solia. I quan va caure en l'infern, l'infern va fer demostració
d'alegria gran; perquè el foc s'arborà més i eixí més fum i
s'escampà la bavarada més pudenta. I així es fa cada vegada que hi
entren les ànimes dels pecadors i el gran dragó bocabadant les
devora. Ja sabeu, doncs, qui som i perquè aquí m'estic i m'hi tenc
d'estar fins al jorn del judici, i en quina manera som infernat i
cruciat amb Pilat i amb el rei Herodes, i amb Anàs i amb Caifàs els
quals amb mi pateixen i em fan pagar el traïment que fiu del cos de
Nostre Senyor Jesucrist. Per tal com sé que vosaltres sou amics de
Déu, de part de Déu, us conjur, el qual és honrat Senyor omnipotent
i redemptor del món, que us digneu pregar a Ell per mi, per ço que
em vulgui deixar estar aquí fins demà; que els dimonis no em puguin
menar a la llur heretat, que amb tan vil preu perdurablement he
comprada.- Sant Brandan així li respongué: De ço que tu em pregues
sia ço que Déu vol. Anit tu no sentiràs ninguna altra pena, fins a
demà, al llevant del sol.- I encara més li demanà Sant Brandan:
-Vulles-me dir ¿per què estàs damunt aquesta pedra? I ¿de què et val
aquest drap qui et venta? Ni ¿per què ací estan aquestes dues
forques de ferro?- Judas per semblant manera respongué: -Aquesta
pedra és el guardó d'una bona obra que fiu. Aquesta pedra és aquella
que jo vaig posar en un clot, ple de fang, que hi havia en mig d'un
camí, per ço que sense perill hi poguessin posar els peus aquells
qui passaven pel camí; això fiu ans que fos apòstol de Déu. Aquest
drap que és aquí i em venta de lluny, és perquè jo en doní un de
consemblant, a un pobre mesell, quan jo era camarlenc del Senyor, i
per ço com el drap no era meu, més sí era del Senyor i dels
apòstols, m'està una mica lluny; i el vent que fa no em refrigera,
ans el seu bandereig m'assota sovint. Les forques de ferro que veieu
són aquelles que vaig donar als preveres del temple de Salomó per...
- Així parlava Judas quan la llum minvant del jorn qui sobre la mar
s'aclucava, sobtosament s'entenebrí amb una espessa voladúria
d'ales. Del lleig esbart nocturn, la pedra i el precit qui estava
dalt la pedra, en foren de tot en tot coberts. La multitud alada,
tota quanta, s'arremolinava entorn de Judas, i deia fort i amb veu
de plant: -Allunya't de pressa de nosaltres, o servent de Déu, i del
lloc on estàs; car, nosaltres per causa de la teua proximitat, no
ens podem acostar a aquest companyó nostre, el qual és damunt
aquesta seca, ni ens en podem anar, si tu no t'en vas prest. I no
som gosats de comparèixer davant la faç del nostre Senyor Llucifer
si no li presentem son gran amic Judas, el qual traí el Senyor dels
Senyors. Ver és que tu ens has frustrada l'ocasió de fer presa en
ell i de donar-li els cops de dent i mossegades que havem en costum
de donar-li. No li sies aquesta nit ajut ni valença, jatsia que ell
t'ho haja pregat.- L'abad féu de resposta: -Jo no el defens, però el
Senyor havia consentit que ell aquesta nit tingués gràcia, i fos de
vosaltres defensat de qualsevulla pena i mal que li vulguésseu fer.
- I talment contestaren-li els dimonis: -¿Com pots tenir voluntat
d'aidar-lo, enc que te n'haja conjurat en nom del Senyor, sabent que
ell traí al Senyor?- L'abad digué amb imperiosa comanda: -En nom del
Senyor Jesucrist jo us conjur que no li fasseu cap mal aquest
vespre.- Sant Brandan tota aquella nit perseverà en oració; i els
dimonis no gosaren tocar-lo. Passada la nit, a sol ixent, el sant
abad comanà a sos monjos que arborassin i metessin vela alçada. I
tan tost com recomençaren el camí, d'una gran multitud de dimonis,
semblants a minyons, petits i tenebrosos, la faç de l'abim fou
coberta. I tots cridaven i deien amb veu molt dura: -Veste'n en mala
ventura, enemic nostre, servent de Déu. Maleït sia ton viatge; i la
teua arribada i el teu departiment, i maleïts sien tots els teus
camins per terra i per mar. Tots aquests blasmes et deim per ço com
el nostre príncep, aquesta nit passada, fortament s'és enujat i ens
ha fet turmentar molt asprament per ço com no li hem portat aquest
maleït catiu, que la teua preguera defensava. I el sant abad així
els respongué: -A mi no em podeu noure. Aquell qui us maleesca, sia
beneït.- Respongueren-li els dimonis: -Sàpies que serà doblat el
patir d'aquest Judas malaurat, durant set dies, per ço com tu li has
valgut aquesta nit passada.- I l'abad talment respongué: -No teniu
tal potestat ni vosaltres ni el vostre príncep; ans serà ço que Déu
voldrà. Per la supèrbia vostra i per les vostres menaces us man, en
nom del Senyor Jesucrist, a vosaltres i al vostre príncep, que no el
fasseu patir més del que acostumau.- Així, manant el sant pare, i
els dimonis repugnant, la barca s'allunyava, fins que es feren
fonedisses, en la remota blavor, la pedra i Judas qui era dalt la
pedra, al qual amb insolent gatzara i soroll a l'infern se'n
menaven. I Sant Brandan seguia navegant cap al migdia, lloant Déu
devotament.



XXVI

AQUÍ TROBAREN LA COVA DE SANT PAU EN UNA PETITA ILLA.

Al terç dia que navegaven, aparegué'ls una illa petita dins el
migjorn. Tan tost com els monjos la veieren, començaren a remar
fortament per arribar-hi. I quan ja hi eren prop, Sant Brandan,
compadit del greu afany, els va dir: -Fills, no us vulgueu així
fatigar ni els vostres membres cansar, que prou lassitud sofríreu
des de que ens eixírem del monestir. A saber haveu que set anys
seran passats, aquesta Pasqua qui ve, que començàrem el pelegrinatge
vers la terra de veritat i de promissió, ço és, la illa dels Sants.
Aviat veurem complit el nostre desig, perseguit amb tanta
longanimitat i per tal enderivell i tan greus errors de navegació,
per les senderes inescrutables de la mar; i després, sans i saus
retornarem al monestir. Encara abans, s'és mester que trobem i vegem
Sant Pau ermità, servent de Déu i home espiritual, el qual setanta
anys fa que mora en aquesta illa, per fer penitència, i no ha menjat
res cuit al foc de quaranta anys ençà, ni ha portat vestidura sobre
son cos. A saber haveu, que els trenta primers anys fou
meravellosament nodrit per un peix de la mar, que el Senyor cada
tres jorns li trametia.

Inaccessible i esquerpa de ribaltes era aquesta illa, i en treball i
afany s'estaven els monjos, cercant port per pendre terra. Aquesta
illa era una muntanya alta, amugronada i rodona, el cim de la qual
era nuu, sense herba i sense arbres. Tant i tant voltà la nau, que a
la fi trobà una cala molt estreta; tan estreta que la nau a penes hi
pogué enfonzar el bec. Anar per la dita muntanya era perillós; i
Sant Brandan digué a sos monjos: -Esperau-me aquí i no us en aneu
fins que jo sia tornat, que a vosaltres no és lícit venir-hi ni
torbar la soledat inviolable d'un penitent, sense la seua llicència.
És aquest Sant Pau que us he dit. D'ençà que ell s'està aquí mai no
ha rebuda la visitació d'home nat; jo seré el primer; i, si tant és
que sia possible, vosaltres amb mi també el veureu.- I començà a
muntar, rost amunt del puig, i els monjos dins la nau l'esperaren.
Quan el sant abad fou arribat al cim, començà a mirar per tot arreu,
i veié dues esplugues, ço és, dues habitacions davall terra; i l'una
espluga era orientada vers el llevant i l'altra vers el ponent.
Davant l'espluga orientada a llevant n'hi havia una bella font;
d'una clivella de penyal rajava el fil d'argent de l'aigua viva,
gemegós i fràgil, el qual després d'alegrar un rierol brevíssim,
s'escolava en la gola negra d'un avenc. Quan Sant Brandan fou prop
de l'espluga de la banda de llevant, eixí a la boca de la caverna un
ancià, qui li sortí a camí i li digué aquest vers de salutació: -
_Ecce quam bonum et quam jucundum habitare fratres in unum_-
Entengué Sant Brandan el misteri d'aquella salutació, i tornà arrera
a la nau a cercar sos monjos per ço que ells poguessen veure
aquelles estranyes coses i meravelloses, i de la penitència del
servent de Déu en fossen exemplificats. I com tots foren al cim,
davant la bauma on vivia el solitari, aquest eixí i un per un els
donà pau a tots i a tots pel propi nom anomenà, i digué: -Siau els
benvinguts!- En oir els monjos aquestes paraules, i en veure aquell
ancià tan aspre de cabells i barba i de pels blancs i de pels
llargs, fortament se'n meravellaren. Altre vestit no portava sinó la
garrigosa horror d'aquesta cabellera i aquesta barba que, en ròssec
de malesa secular, arribaven fins a terra, darrera de la qual només
apareixia l'esguard viu, la punta diamantina dels ulls. La boca i el
nas eren desapareguts en la selva salvatge. Ses mans eren ganxudes
així com a peus de gall, per la horrorosa llargària de ses ungles. I
a manera de les bèsties no portava sobre la pell sinó aquella
vegetació de pel, hirsuta i blanca, com un roure nevat. De
contemplar aquest magnífic solitari, Sant Brandan s'entristí i a si
mateix amb muda veu parlava: -Ah, las, mesquí! I jo qui duc sobre ma
delicada pell, hàbit tou de monjo, qui m'afalaga el cos i me
l'escalfa! ¡I encara sota mi i sota mon manament hi ha monjos qui
porten el mateix hàbit i professen la mateixa orde! I em creia, amb
això, fer penitència i plaure a Déu. I ara he trobat aquí un
veritable servent de Déu, el qual és home com els altres, mes és en
divers estament dels altres, pel lloc on viu i per l'hàbit que
porta. I jatsia que molt vell, per llargs anys ha viscut en el
clivell d'una pedra, com l'eriçó, i no beu vi ni menja pa ni toca
cap vianda al foc cuinada i encara és bell i fresc i està sa i net
de cos i d'ànima, florit d'anys antics, com un ametller de gebre.
I mentre aquestes coses d'humilitat pensava, el solitari li digué: -
O Sant Abad i reverenciable, bé deus ésser alegre i consolat en Déu,
veient i coneixent i remembrant tantes meravelles com Déu t'haurà
mostrat en el tan llarg pelegrinatge i és ben segur que Déu t'haurà
fet veure coses de prodigi singular que a ningú més del món haurà
mostrades. De veure'm a mi, conceberes pensament que no eres digne
de portar hàbit monegal. Aquest sentiment teu és de bondat i
d'humilitat excessiva. Sàpies que tu ets monjo i encara més que
monjo, puix la majoria dels monjos no treballen, però tu en treballs
variats t'exercites, i endures aspres fatigues tot dia, amb les mans
remant, amb el cor i amb la llengua orant, i amb el pensament
sol·lícit abrigant els monjos qui amb tu naveguen per ço que arribin
a port de salvació. ¿No saps que tu ets anat set anys complits per
la mar, ara d'ací ara d'allà, sostenint paüres greus i tribulacions?
D'on la teua vida és bona i útil i santa i justa. I jo, ai las
catiu! aquí m'estic dalt d'aquest roc, com un aucell, com ha costum
de fer el corb. I per tal com vaig nuu i no res em cobreix la carn
sinó mos cabells i ma barba i les cerres de l'esquena, a manera d'un
ors, és cosa de paüra veure'm.

Aquí Sant Brandan, amb humilitat graciosa, demana-li com havia nom i
de quin ordre monàstica ell era estat ans de fer aquesta penitència.
El solitari respongué talment: -Mon nom és Pau; i jo de ma minyonia
ençà fui nodrit en el monestir de l'abad Patrici, el qual fo sant
hom. En aquell monestir vaig estar-hi cinquanta anys i era mon ofici
guardar el cementiri i el claustre dels monjos; com ells morien, jo
els aidava a soterrar. Un dia s'esdevingué, com jo estava en aquell
lloc i deia mes oracions, que em va venir a trobar el meu degà i em
va dir que un dels monjos germans era mort, i que era mester que fes
una sepultura per enterrar-lo i me mostrà el lloc on l'endemà havia
de cavar-la. I com la nit fou vinguda, aparegué'm un hom ancià que
jo no coneixia i me va dir: -Germà amic, jatsia que el degà t'haja
manat cavar una fossa per sebollir un mort, tu no la cavis per ço
com aquell lloc que t'assignà és d'altri, encara que tu ho ignoris.-
Jo el mirava i no coneixia qui fos ell, i li vaig dir: -Mon pare,
qui sou vós?- Ell me respongué: -¿I què és això que no em coneixes?
No som jo Patrici, el teu abad?- Jo vaig respondre: -A mon abad bé
el conec; i si fósseu vós, bé prou que us coneixeria! ¿Com sou
Patrici, si no ho semblau?- I ell encara digué: -Sàpies que jo som
Patrici; i tu no em coneixes per ço com som mort i no viu. Ahir vaig
passar d'aquesta vida i ja no som d'aquest món. Bell estar hi fa en
l'altra vida, perquè jo en som ben content. Bé ho saben tots els
altres monjos. Albeu té d'ésser l'abad, i serà bon hom i de santa
vida i amic de Déu.- I encara més em va dir: -Aquell lloc senyalat
pel teu degà per cavar-hi ma fossa, sí és el meu i de mon cos; pèrò
altres l'han de cavar i no tu. I dic-te ço, que als altres no ho
digues. A saber has, que no plau a Déu que tu estigues més temps en
aquest monestir ni en aquest ofici, i demà al matí faràs ço que ara
et diré: Com matines seran resades, en nom de Déu ves-te'n a la
vorera de la mar, i allà trobaràs una barca menuda amb tots sos
aparellaments, i hi entraràs dintre en nom de Déu, i deixa-la anar
on Déu vulgui. Ella, en pocs dies, te conduirà, per la virtut del
Sant Esperit, a aquell lloc on tu deus fer aspra i dura penitència.
Allà moriràs, quan Déu voldrà. Aquell lloc és molt solitari i
estrany de veure, i té prop el paradís terrenal; i moltes coses del
paradís terrenal veuràs que et seran de gran consol. Està segur de
que hauràs final salvació. I tens apariat un lloc molt delitós i
bell on seràs introduït en l'altra vida.- I quan m'hagué dit això,
jo no el viu pus ni me'n recordo de com se departí ni a quina banda
anava. Perquè jo romanguí tot consirós i pensiu, tota aquella nit; i
l'endemà, en complir el manament de l'abad Patrici, no fui peresós
ni lleguiós. Me n'aní a la vorera de la mar i hi trobí una barca
molt menuda amb sos rems i amb ses veles teses. D'aquesta manera, en
nom del Pare i del Fill i del Sant Esperit, així com m'havia comanat
mossenyer l'abad Patrici, entrí en la nau, i cert de les paraules
que m'havia dit, em vaig confiar a la mar incerta. La nau partí del
port. Vaig pendre un rem en cada mà i comencí a vogar vers aquella
part on la proa apuntava, ço és, vers les partides de llevant. I la
nau, abandonada a noure i empelagada, em portà primerament per unes
aigües verdes, després per unes aigües rojes i finalment per unes
aigües traluzents de diamant. Tres dies fui com encegat per
l'esplendor de les vastes aigües lluminoses. I trobí un puig rodó i
alt, que arborava dins el cel serè l'arduïtat de sos flancs coberts
de boscatge; ço és, aquest puig on som. Volenterosament la nau se
n'entrà per una cala estreta, on prenguí terra. I a Déu m'encomaní,
i doní un cop de peu a la barca, la qual partí, ben aviat, vers
aquella part d'on era venguda. Jo em vaig posar a trescar l'illa, la
qual en set jorns l'haguí trescada tota; i al jorn setèn muntí en
aquesta cima, on hi ha el planell i l'alt bell-veure i les dues
esplugues i la bella font. Jo vaig escollir, per habitació, aquesta
balma oberta a llevant, i en pendre'n possessori en nom d'Aquell qui
dóna un cau a les volpelles, vaig dir aquells mots del Salmista:
«Aquest és mon repòs perdurablement; en aquesta cova habitaré perquè
l'he escollida.» El primer dia que hi era entrat vaig estar-m'hi
fins a l'hora nona; i com fos que tingués fam vaig sortir a fora i
comencí d'esguardar a mon entorn. Llunyana i petita vaig veure que
s'anava acostant una nau, la qual corria cap a la ribera, i allà
s'aturà. Ningún mariner no la comandava; ans em donà de parer que hi
havia dintre una bèstia; perquè jo, a grans gambades, davallant del
cim, vaig córrer a la riba i coneguí que la bèstia era un peix el
qual tenia quatre peus i estava dret sobre els dos peus de darrera;
en la boca portava un foguer i amb els peus de davant un manat
d'encenalls i d'herba, per esca del foc. Jo, veient això comencí a
pensar aquella cosa què significaria. I mentre aquest pensament me
tenia en treball i en perplexitat, el peix saltà a terra, àgil i
viu, i començà a caminar per la vorera, pendís amunt, cap a
l'espluga; i quan fou al davant de la porta de l'espluga, llançà
totes les coses a terra, i començà a cuetejar, així com peix fora de
l'aigua i a moure convulsivament el cap i la cua, i morí. Jo em vaig
pensar que era Déu aquell qui em trameté l'estranya missatgeria; i
em semblà que havia d'encendre foc i coure aquell peix i menjar-lo.
Així com Déu me significà, així fou fet. Dels tres bocins amb què el
peix fou partit, vaig menjar tres dies. Al dia quart, quan ja no
tenia romanalles ni relleu del peix, a hora de nona, viu acostar-se
aquella mateixa nau, la qual a ma fam com l'altra vegada puntualment
proveí. D'aquesta manera, Déu, durant trenta anys m'alimentà. I en
aquells trenta anys mai no haguí set, sinó al diumenge a l'hora de
terça. En aquesta hora, sota el broll de l'aiguaviu, havia-hi una
copa de crestai, la qual era plena d'aigua, que jo bevia, amb acció
de gràcies. Aquell bé de Déu regava l'eixutor de mes entranyes
àrides, qui no tornaren a sentir set fins a l'altre diumenge, a hora
de terça, quan la copa novellament compareixia. Passats aquests
trenta anys, Déu m'envià altre manteniment, del qual no us diré cap
paraula.- I havent dit això, donà'ls comiat i afegí: -Seguiu, si us
plau, el vostre viatge; car ben tost hauran compliment els vostres
incansables desigs, qui del monestir us tregueren. Anau-vos-en que
jo tinc de dir mes Hores i recitar les mies oracions. Déu sia amb
vosaltres. Amen.



XXVII

AQUÍ ELS APAREGUÉ UNA ILLA EN LA QUAL CASCUN ANY CELEBRAVEN LA
«CAENA DOMINI» I EREN VISITATS PEL PROCURADOR.

Com fossen totes aquestes coses passades, l'abad Brandan no volgué
pus cercar aquella illa, ans tornà-se'n a la nau amb sos monjos i hi
entrà dins i començà a navegar amb vigoria. I a Déu plagué que al
cap de pocs jorns, un vent el conduí a una illa on ja eren estats
altres vegades. Allà hi havia aquell fontanal tan bo, del qual
havien costum de treure l'aigua i omplir-ne tots els vasos pel llarg
viatge. I passades les festes pasquals, el procurador dels pobres,
el qual era amb ells, segons l'anyal usança, talment parlà a Sant
Brandan: -O senyer pare, entrau en nau ivassosament amb els vostres
monjos i ompliu els vaixells d'aigua d'aquesta fontana.



XXVIII

AQUÍ EL PROCURADOR DELS POBRES DE CRIST S'AJUNTÀ ALS MONJOS I ELS
MENÀ AL PARADÍS I S'HI VA ESTAR AMB ELLS.

I encara digué més el procurador: -Jo vull esser el vostre companyó,
i menar us vull i conduir a aquell lloc on teniu voluntat d'anar;
car sense mi, no podríeu mai trobar la terra vertadera de la
promissió dels Sants. En veritat, jo sé que a Déu plau que vengui
amb vosaltres per donar-vos endreçament i portar-vos, d'ací d'allà,
per aquell paradís de les delícies, lo qual Déu ordenà en la terra
al bell mig del món i hi allotjà a Adam, el primer home, i féu-lo
guardià i senyor de tot ço que hi havia dins, exceptat un arbre que
Déu volia per Ell: tants n'hi havia donats dels altres, que
bellament li hauria pogut guardar aquell per Ell, emperò, no ho
féu.- Ço digué el procurador.

L'abad muntà a la nau amb aquest home i els seus monjos. I com ell
entrava en la nau, el darrer de tothom, tots els aucells d'aquella
illa, petits i grans, ajustaren-se a la ribera, per al comiat. D'una
randa d'ales viva era plè l'aire, i d'una lleugera tremolor de vol;
car els uns voleiaven, esquius i lleus, i no eren gosats de posar-
se; altres, vinclaven els rams amb llur alada lleugeresa, espessos a
manera de fulles, mig florint i mig volant, eixerits i brunzents i
arraïmats. I tots començaren a cantar meravellosament i a la una; i
d'aquella cantoria tothom n'era joiós i consolat, i no els bastava
cor per abandonar la ribera alada i sonora. I el bon home insistia
en dir: -Hissau veles i anem-nos-en a la bella ventura.- I com
començaven a desplegar veles, arribà encara un gran esbart d'aucells
blancs com la neu; i uns eren menuts menuts com a mosques, i altres
una mica més grans com abelles i altres encara més crescuts com les
buscaroles; i volaven i revolaven, i muntaven i davallaven, sense
aturai ni repòs, i cantaven a manera d'homes i de dones i d'infants
i suavíssimament deien aquests versets: _Dominus prosperum iter
faciet illis in tempore et implebit desiderium illis; spes omnium
finium terrae et in mari longe; laetamini in Domino et exultate,
justi, et gloriamini omnes recti corde. Gloria Patri et Filio, etc._
(El Senyor prosperarà els llurs camins i complirà llur desig;
esperança de tots els termes de la terra i en les llunyanies de la
mar; alegreu-vos en el Senyor, els justos, i exulteu i gloriegeu
tots els dreturers de cor).

I cantaven alternant aquests versets en tal manera que quan cantaven
els uns romanien callats els altres. Finit aquest cant preciós, Sant
Brandan i aquells qui amb ell eren, començaren de navegar fortment
cap a Llevant; i quan els veieren partits, els aucells així mateix
se n'anaren. I la nau errant tocà un dia la ribera i entrà en el
port d'aquella illa, on sojornava el procurador. I en entrar-hi,
tots començaren a cantar _Te Deum laudamus: Te Dominum..._ I el
procurador fou el primer d'eixir de la nau i de saltar a terra, i
detràs d'ell tots els altres monjos. Quaranta dies s'estigueren en
aquella illa del procurador, el qual copiosament sadollà de totes
coses bones i els acompanyà per totes aquelles riberes, d'on era el
guardià, i els mostrà tota quanta cosa hi havia plaent de veure. La
bella aigua decorrent, entre l'herba verda que s'abellia a sa
carícia lliscant, passava cantant sa fresca cançó rodoladissa. El
cel, aquí, més rioler i ample, vestia el camp d'una claror purpúrea.
Enflairava l'ambient odor d'estepes i garriga i de terra flonja,
humida i núbil. Mesclaven els balsàmics alens la sàlvia i el romaní,
la menta i les violes, la murta i els lliris. Sospiraven perfum,
adesiara, els tarongers deliquiosos. Els fruiters hi eren
agegantats, esponerosos salvatgement, i de totes maneres; i en les
branques llurs, en companya i pau regnaven ensems la primavera en
flor i l'autumne d'or. Eren perennalment poncellats i fruitats i
fullats, pruneres i pomers. A la vora dels torrents, codonys
autumnals i cireres de maig mesclaven sang amb ivori. Els préssecs i
els albercocs, mostraven entre la verdor, llurs galtes odorants i
vellutades. Els garrofers rodons, sota la volta immensa de llur
brancam, abrigaven els castanyers hirsuts, rodons felinament i
estarrufats. Del pas dels monjos estranys en fugien esquivament les
bestioles. Sospeses d'un fil d'or, espaumades de l'embriagament,
dins la voluptat del sol tebi i dels aromes, gronxàven-se les
tarantes, que en veure els viatgers s'enfilaven branca amunt.
Corrien a amagar-se els grills, que amb llur monocordi nocturnal,
fan la solitud sonora. Els rams eren plens d'aucells, qui
dulcífluament cantaven. Si altre paradís no hi hagués, sinó aquest
dels aucells cantant, ja a bastament seria per emparadissar i
beatificar aquell qui els sentís. Les perles de música que esgrana
el rossinyol, la veu d'argent i seda de la merla, ni el doll de
notes roents de l'alosa, dard de llum, ni aquell càntic que fila
subtilment, damunt un ram de bruc, la cadernera, al càntic d'aquests
aucells paradisíacs, podia hom comparar.



XXIX

AQUÍ COMENCEN ELS MONJOS D'ENTRAR EN LA CONTRADA DEL TERRENAL
PARADÍS.

Passats els quaranta jorns, quaresma de delícies, el procurador menà
els monjos a la nau i els digué que hi entrassin i s'embarcà amb
ells. Navegaren fins al sol post i sentiren-se envaïts i
embolcallats d'una aubaïna tan densa que l'un no podia veure
l'altre. En poca estona, aquella boira impalpable i subtil començà a
estremir-se i s'esquinçà en mil vels flotants; dispersió de núvols
llanosos davant la faç i l'aüc del Vent. Aquell cap d'oratge degué
esbatanar les portes del Cel, qui, sobre els caps llurs, portejaven
tronadores. D'un cinyell de llamps freqüents era cenyida la foscúria
dels horitzons. I encara aquell crepuscle imaginós infantava
follament núvols i més núvols, ciutat de foc, amb murs d'aram roent
i amb torrelles de flama. Per arribar a la ribera benaventurada
calia travessar aquell camp de foc on imperava l'Esperit de les
Tempestes. I Sant Brandan endreçà a sos monjos aquest bell sermó: -
En la profunditat d'aquell incendi és la illa preciosa que anam
cercant, ara fa set anys complits. I per ço com sou estat ferms en
la fe i amb paciència, i heu endurat tan llargues tribulacions, Déu
vol consolar l'incansable desig i al nostre viatge errívol posar
terme. Experimentat haveu com per moltes maneres de treballs i de
malanances va hom al paradís, altrament anomenat, reialme de Déu.
Per cap altre camí pot anar hom, sinó per aquest camí de les
angoixes corporals i espirituals. Així hi anaren els sants i les
santes de Déu. A saber haveu que les coses estranyes de veure i
creure que fins ara plagué a Déu mostrar-vos, no són res en
comparació d'aquelles que encara veureu, en la noble Terra de
promissió dels Sants, que Déu ha promès donar a tots els feels qui
moriran en estament de gràcia i en via de salvació. Per això
escrigué Joan l'Evangelista: _Benaventurats els morts qui moren en
el Senyor; per ço com les obres llurs meritòriament els segueixen i
trobar-les han en l'altra vida, qui no haurà mai fi_. I aviat veureu
la prova d'aquella dita que digué David en un verset: _Beati qui
habitant in domo tua, Domine_ (Benaventurats són aquells qui en
vostre casal habiten, o Senyor).

I Déu mateix va dir quan anava pel món, plè de gràcia i de veritat,
vestit amb la tràbea d'aquesta mortalitat corpòrea: _En el casal de
mon Pare, hi ha moltes mansions_.- Aquestes paraules digué el sant
abad i encara moltes d'altres, puix per espai d'una hora durava el
bell sermó. I la nau anava caminant cap a claredats sempre creixents
i els monjos contemplaven un sol nou i unes estrelles noves, més
grosses i més vives, com brillen els estels del nostre cel, després
que els rentà la pluja. I veíeren els set planetes vagar pel cel,
tots nets i clars. I veieren una gran clariana, en comparança de la
qual, la llum del nostre sol, era dol i fosca. I com més anava la
nau, més bell se mostrava el cel i l'aire era més clar i més
lluminós el dia. Rítmicament, en ondes blanes, a l'olfacte dels
argonautes sants, arribava l'efluvi dels vergers inviolats, i
l'aucellada concordant de les intactes riberes próximes. D'aquell
plaer errant cuidaven a defallir; i l'esperit més àgil, per gran
amor de la Terra promesa, era anhelant d'eixir de la feixuga presó
del cos. Quan la nau, amb son bec, tocà l'arena rossa de la illa de
la Promissió dels Sants, els monjos amb gran reverència lloaren Déu
i entraren cantant aquest himne: _Te Deum laudamus: Te Dominum
confitemur_.



XXX

AQUÍ ELS MONJOS DESEMBARCATS TROBAREN ELS DOS PROFETES HENOC I ELIAS
I PARLAREN AMB ELLS, EN EL PARADÍS DE DELÍCIES.

Vagant sota els ombratges odorants dels grans sapins i cedres,
polsats per una aura melodiosa, com un vol d'àngels; per una
praderia, dolça al peu, florida de safrà; en solaç i conversa, de
dos en dos o de tres en tres, trobaren els monjos, Sants i Santes,
qui els feien una graciosa salutació. Tots ells eren bells de veure
i polidament abillats. Però ningun d'ells els va dir res, sinó Henoc
i Elias, els quals eren vilment vestits, amb grosses vestedures de
sac, a guisa d'ermitans. I de veure els monjos advinguts, molt
s'alegraren, i els saludaren afectuosament i els demanaren de noves.
Sant Brandan, el capitost de l'expedició, duc i guia dels monjos
errants, els respongué i els va dir com eren partits del cenobi, per
gran amor enyorívola de la Terra de promissió, i com en el viatge
septennal havien trobades malanances i ventures. I el mateix abad
els demanà qui eren ells ni qui era aquella altra gent qui per allà
vagava. I el més ancià d'ells dos i el qui portava el sac més gros,
sí obrí la boca a semblant parlament: -Nosaltres dos som profetes:
aquest és Elias i jo som Henoc. Dret, enmig d'una plaça, abans que
el diluvi fos, jo predicava al poble i el sermonava de la fi del
món, i li explicava com Déu havia comanat a Noé que fes l'arca per
ésser ell i sa família, escàpols de la pluja i del davassall de les
catarates imminents. I moltes més coses bones encara deia. I veu's
aquí que, arribat el temps, un jorn dementre al poble incrèdul
predicava, foren sobtats de llampegueig i tronadissa; i jo, així
vestit de sac, com me veig, oí sobre ma testa esclafir un tro
fortíssim, i em vaig sentir abraonat no sé per qui, i em viu portat
en aquest lloc, i fou-me dit: -Estigues aquí, fins a tant que vindrà
l'Anticrist, el qual, voldrà raure de la faç de la terra la fe del
Crist, amb sermons i amb miracles, amb benanances mundanals que
prometrà, i amb turments que farà patir. Llavors tu novellament
seràs tramès al món, i el convenceràs de falsedat i de pecat el
reptaràs, i amb ell lluitaràs baronívolment i retràs a Déu
testimoni, remembrant el Vell Testament.

Quan Henoc hagué dites aquestes coses, callà; i Elias digué: -Jo som
aquell gran profeta, del qual, en molts indrets i bells, parla
l'Escriptura. Ja feia temps que el món era estat renovellat, i eren
ja ben eixutes les aigües del diluvi. Un dia jo predicava, voltat de
poble, i sobtadament vingué del cel un llamp encegador i jo em sentí
arrabassat per sa urpa de foc i emportat en el tro de ses ales
acérrimes; i deixat en aquest paratge noble; i fou-me comanat que
d'aquí no em departís, fins a tant que Déu trametrà el fill de la
perdició, el Dragó de Babilònia, ço és, l'Anticrist; el qual molts
profetes profetaren, i no res menys Sant Joan l'Evangelista en
l'Apocalipsi. La qual és una visió que li aparegué, quan estava
transportat i esbaleït la nit de la Cena del Senyor, per la greu
fellonia que n'hagué quan oí que Judas lo traïria. Vius i sans
nosaltres dos, amb aquestes mateixes vestidures de drap vil, aquí
estarem fins que el dit temps de la vinguda de l'Anticrist sia
arribat. I del temps ençà del nostre transportament, no hem menjat
ni begut res, ni dormit; ni hem tornat a veure fosca ni hem tinguda
malaltia ni qualsevulla altra cosa desplaent. Sempre és de jorn
clar, com ara veis, i el temps sempre és temperat, ço és, primavera.
I no ens reca gens d'estar-nos aquí tant n'és l'estatge delitós per
l'aire pur, per les pedres precioses, per les herbes balsàmiques,
per les flors odorants, per les aus cantadores qui mai callen. I
tals serem el dia que d'aquí ens partirem, com érem el jorn que hi
arribàrem. I no serem més vells ni més febles, i no perdrem un
cabell del cap ni un pel de l'esquena. D'ençà que nosaltres som
aquí, altres pelegrins són arribats i s'hi varen estar fins que a
Déu va plaure. Vosaltres haveu d'estar-hi quaranta dies i no pus.
Anau i vejau ço que us placia.- Els monjos se n'anaren, vagant sense
camí cert, i trobaren velles fontanes molsoses que infantaven rius,
i rius que en mil rierols se departien, trobaren frescors opaques i
belles valls per on corrien, lliscant amb peus d'argent, els
flumicells reguívols. El procurador acompanyava'ls per tot arreu.
Però els monjos tenien desig molt viu de veure l'arbre d'on Adam
collí la poma, ço és, l'arbre de la ciència del bé i del mal,
l'arbre de la vida. A Déu no plagué que el veiessin. Ni fam ni set
sentien, ni ninguna altra cosa que els fos desplaer ni enuig. Vera
cosa és que un dels monjos volgué gustar, mes no per set que hagués,
l'aigua d'aquelles fonts; i en trobar una font ja bevia de l'aigua.
L'aigua que bevia de continent s'evaporava en suor, que per altre
conduit corporal no eixia. I encara tocava aquelles herbes suaus qui
li embaumaven les mans i palpava la seda viva de les flors i les
fulles dels arbres meravellosos. Camina caminaràs trobaren una bella
selva espessa d'arbres. Central i immens senyorejava aquella foresta
un arbre insigne, de fulles blanques com la neu, daurat i carregat
de fruites grogues. I en el cim d'aquest arbre hi havia un enorme
plomall, ço és, un aucell grandiós semblant al paó en el coll i en
la cua i en les ales; pero la grandària era deu voltes major. I
cantava amb sobirana dolçor un càntic més dolç que la mel i la
bresca. I el seu càntic era de veu humana i de versicles de salm:
_Quis similiter tui, Domine Deus, quis similiter in virtute est qui
faciat magna opera virtutis? Tu solus qui regnas in aeternum_ (Qui
és semblant a Vós, Senyor Déu, qui és semblant a Vós en la virtut,
qui fassi grans obres de virtut? Vós sol qui regnau eternament).

I aquest altre: _Beati qui te viderunt et electi sunt in salutari
tuo_ (Benaventurats aquells qui us veieren i elegits foren en la
vostra salvació).

I en havent finat el càntic, obrí la glòria fabulosa de ses ales
i volà a l'altra banda del riu. Avençaren encara els monjos seguint
el solc enlluernant que obrí amb son vol l'aucell, xipollejant de
pedreria. I arribaren a un bosc fullat de púrpura i or, com les
nostres hortes per l'autumne. I semblant era que aquest bosc era
presa d'un incendi fresc i que l'aire era ple d'una combustió de
llenyes i de reïnes precioses, ço és, encens i àloe, i almesc i
bàlsam i ambre i roses i gessamí. I no feia l'incendi gens de fum ni
feia ofensa a la verdesca gerda, ans la refrigerava, com l'aspersió
gémmea del rou. I mentre amb els ulls perseguien la volada fugitiva
de l'aucell, veieren que anava cap als monjos un gran àngel, les
salvatgines ales teses, la vestidura rossegant. Era azalt i gentil,
com un fadrí de quinze anys. ¿Sa formosor qui la recontaria? Al cap
cimal d'un arbre aturà el vol, tremolós i harmoniós; i obrí la boca
a un bell cant. Aquest cant fou de vint-i-quatre cobles i era cant
d'amor així com de donzella enamorada. I quan l'hagué acabat de
cantar, així digué: -Aquest càntic és de l'ànima justa la qual vol
pendre per espòs el Fill de Déu, qui és un bell donzell, gentil,
savi, prou i ardit, cortès, ric i ple d'alegria. I aquestes belles
qualitats no poden tenir minva ni canvi. Avui se compleixen els
quaranta dies del vostre adveniment; perquè cuitau de veure i oir ço
que a Déu li plau que vejau encara i oigueu. Missatgeria us port de
Nostre Senyor que Ell donarà salut, ço és, glòria de paradís a les
vostres ànimes quan passin d'aquest món.- I alçà el vol i se'n tornà
per allà mateix per on era vengut. Dins la soca d'una vasta alzina
negrejant antiga de dies, dura com el pedreny, un gran eixam
mel·lificava, incansable i brunzent; les abelles entraven i sortien,
les ales d'acer, les cuirasses d'or; la remor que feien era més
dolça que la remor mel·líflua d'un salteri. Sense paor dels monjos
àdvenes, pasturadores lentament, veieren grans ramades d'ovelles,
grosses com els bous, d'anyells i de cabrits, de cérvols i
d'unicornis, de llebres i de cans, en segura i pacífica companya.
Enguirlandats de flors els capets rulls, cantant i dançant,
arribaren rosats estols infantívols. La veu era fresca per causa
dels pocs anys, i clara i suau i alta, com la veu de les fontanes
perennalment jovenils. En un altre indret, veieren set cavalls,
d'una nival blancura, polidament guarnimentats; i set tendes
blanques i set esglésies de set enormes pedres precioses. En cascuna
d'elles, tallat dins una gemma, hi havia un dels Set Sacraments; la
una era tota de crestall, l'altra era tota de rubí, la terça de
safir, la quarta de topaci, la cinquena d'ametista, la sisena de
maragda, la setena de coral. I en cascuna d'aquestes esglésies,
havia-hi set altars i set llànties cremants; la greixor que cremaven
era bàlsam. Davant aquestes set esglésiès obria's una plaça gran; i
en mig d'aquesta plaça sí hi havia una gran columna de calcedònia,
llavorada amb maestria, mostrant en relleu tot el Vell Testament i
el Novell. I  al cim d'aquesta columna hi havia una bella roda tota
plena de campanelles. El so que sonava en aquesta roda era preciós,
mesclament de timbal, d'arpa i de cítara, acord de viola i timpan,
salteri, decacordi i flauta, veu d'orgue multiforme. Arribats a la
vora d'un gran riu, Sant Brandan els digué: -Fills, aquest riu és
tan gran per amplària, que no el podem passar, i per ço com
migparteix aquesta illa preciosa, no podrem saber ço que hi ha a
l'altra banda.- Acabava de dir això, quan els aparegué un hom
bellament vestit i abillat, plaent de veure, el qual s'acostava
cantant una cançó plaent d'oir. I duia un esparver en la mà. Molt
cortesment saludà els monjos i després els abrassà i els besà en la
boca i a tots els anomenà per son nom i no s'oblidà de ningun com si
sempre fossen estats en companyia. I després digué aquest versicle
del salm: _Beati omnes qui habitant in domo tua, Domine, quoniam in
saecula saeculorom laudabunt te et exultabunt; et lauda habitatio
Sion, quia magnus in medio tui Sanctus Israel_ (Benaventurats tots
aquells qui en el vostre casal, Senyor, habiten; per segles de
segles us lloaran i exultaran; enjoia't Casa de Sion, perquè en mig
de tu hi ha el Gran, el Sant d'Israel).

I digué tot seguit a Sant Brandan: -Germà amic, servent de Déu;
aquesta és la illa amorosa, que haveu cercada per molt temps, dies i
nits, i mesos i anys; i per la qual heu endurat enyorances i fatics,
perills i malanances. No la poguéreu trobar tan aviat, per tal com
Déu volia, primerament, mostrar-vos diverses coses secretes i
meravelloses, que Ell obrà en les partides del Ponent, per terra i
per mar, de les quals algunes ja n'heu vistes. Però no és res ço que
heu vist en esguard de ço que encara us roman a veure, quan sereu
passats d'aquest món. Ara tornau-vos-ne arrera amb la vostra nau,
cap al monestir d'on eixíreu. Allà compliu la vostra penitència, en
honor del vostre Salvador qui us la guardonarà amb perpètues
eternitats. Benaventurada l'hora que nasquéreu en aquest món; puix
per mercè de Déu graciosa, sou estats en la Terra de promissió dels
Sants, en aquell hort de delícies que Déu donà al prohom Adam,
comanant-li que fruís de tota cosa a son franc arbitre i voler,
exceptat un bell arbre carregat de pomes. El mateix jorn que Déu el
meté en el paradís terrenal, el prohom Adam ja pecà, trencant el
manament; puix més tost volgué abellir-se al prec que li feia sa
muller, la profemna Eva, els quals no més mig jorn en el paradís
s'estaren, ço és, tot un mati fins a hora de nona; i no pus.
Arribada és l'hora del vostre departiment i retorn al monestir d'on
eixíreu. Allà estareu fins a tant que Déu us cridi per via de
mort. Molts anys, i encara molts segles després de la vostra fi,
serà recontada aquesta gesta vostra i pelegrinació a la illa
venturosa, que als vostres successors serà donada, quan començaran
les persecucions de cristians per l'Antecrist. Jo som un dels Àngels
de Déu; i m'ha tramès per ço que us veiés, i vosaltres a mi em
veiésseu i per ço que us digués que partísseu.- I com una boira,
blanca i flonja, l'Àngel s'esvaní.

Prengué Sant Brandan amb sos monjos el camí més dret de retorn i en
quaranta jorns, arribava la nau a la illa monàstica. Tots eren sans
i saus i bells i grassos i més joves que quan partiren. Tant tost
com foren pervenguts a la ribera, començaren a cantar alegrement el
salm: _Lauda, Jerusalem, Dominum; lauda Deum tuum Sion_ (Alaba, o
Jerusalem, al Senyor; alaba, o Sion, ton Déu).

Tots els monjos del monestir, sobtats per la insòlita cantoria,
sortiren llestament a veure qui eren aquells qui tan bellament
cantaven. I conegueren l'abad llur i els altres germans monjos i els
feren graciós recebiment i devotes reverències. I Sant Brandan donà
la benedicció a tots, i després els donà pau i una besada a la boca.
Que ell també, per la seua gran santedat pregui a Déu per mi i
m'atorgui mercè de fer bona fi de l'ànima i del cos. I encara pregui
a Déu per tots aquells qui aquesta llegenda sua llegiran i també per
aquells altres qui volenters oiran aquesta història per honor de Déu
i de mossenyer Sant Brandan qui fou sant hom i honest religiós, des
de la seua infantesa ençà fins al jorn de la seu mort. Amén.






LES INCANSABLES PELEGRINACIONS DELS TRES MONJOS TEÒFIL, SERGI I
HIGINI.



I

EN QUAL MANERA FOU MULTIPLICADA LA SEMENÇA DE L'ABAD ASCLEPIÓ, SOTA
EL GOVERN DEL QUAL EREN TEÒFIL, SERGI I HIGINI, PELEGRINS DEL
PARADÍS.

A hora de nona, llevats de terra, on seien, després de la refecció,
tots els monjos del monestir de Mesopotàmia de Síria entre els dos
rius, Eufrates i Tigris, anaven i venien piadosament en lentes
converses espirituals. Allà on el patriarca Abraham havia plantada
sa tenda, Asclepió hi plantà un esqueix de palmera; i devingué pare
i abad d'una nombrosa descendència de monjos. Els camps de l'erm
germinaren brostes d'olor. A la sement sembrada per la mà sol·lícita
de l'abad, advingué la multiplicació del cedre del Líban,
transplantat dins la casa del Senyor. Si qualque volta, una secreta
carícia afalagava les fibres de sa espiritual paternitat, ell les
trepanava amb el clau de la temor de Déu, perquè prou bé sabia que
estava escrit: _Aquell qui planta no és res, ni aquell qui rega;
sinó Déu qui hi dóna creixença_.

Un bell jorn, doncs, tots s'eren asseguts a la bella vora de
l'Eufrates a l'entorn de tres monjos qui tot just arribaven d'un
viatge de meravelles. Havien volgut anar a veure el Paradís terrenal
fresc oasi del món, qui encara deu estar en flor i en son primaveral
efluvi. La flora genèsica creix davant Déu, creix encara, immensa
salvatgement i sense fi. Les mandràgores són arrupides felinament
sots l'ampla copa meditativa dels sapins de cabellera olorosa, com
aquella de la Magdalena; llurs fruites misterioses ningú no les
cull. Els cedres multimilenaris, enyorosos, mediten els jorns
antics, dins la inculta barba que els vesteix de dalt fins a baix,
com als Vells del Desert.

El sol queia. Els monjos escoltaven boca closa i remugant un
balbuceig d'estorament, baixes les testes dures com un roc, pelades
com els caps del voltor, despullades per l'esglai de meditar sempre
seguit els anys eterns: acalats els ulls sense fulgor de tant mirar
els cingles tenebrosos per on se revinclen els camins de
l'eternitat. L'onada de llurs barbes s'enderrocava, hirsuta i
blanca, sobre el pit; i badant l'orella resseca com una flor eixuta,
bevien la meravellosa infusió. Els monjos començaren de parlar així.



II

AQUÍ COMENCEN ELS TRES MONJOS A RECONTAR LLUR VIATGE DE MERAVELLES,
I COM DESPRÉS D'ABUNDOSOS PERILLS, ARRIBAREN A LA LÀPIDA
D'ALEXANDRE.

Lloat i gloriejat sia Déu qui cascún jorn, amb meravellosos
exemples, ens invita a la perdurable alegria del cel. Nosaltres,
Teòfil, Sergi i Higini, miserables monjos qui cada dia pecam setanta
vegades set vegades, pregam-vos humilment a tots vosaltres,
santíssims pares i germans, que escolteu amb benevolença ço que us
volem contar del nostre viatge al Paradís. I supliquem-vos que doneu
fe a la nostra narració, per tal com creiem que millor fóra romandre
sens pecat que lligar els nostres llavis amb reat espaventable de
mentida. Bona cosa és abscondir el sagrament del Rei, diu
l'Escriptura; però revelar i confessar ses obres és cosa honorífica.

Nosaltres, doncs, els susdits germans, Teòfil, Sergi i Higini,
renunciàrem el món per inspiració del Sant Esperit i vinguérem al
present monestir de Mesopotamia. Poble teu volem ésser i ovelles del
teu peiximent, a l'abad Asclepió diguérem. El qual paternalment ens
admeté. Davall el jou de la regla posàrem el coll somès i férem
gustosa vida monacal amb els altres monjos germans. Passà molt
temps; i un bell jorn vinguérem a seure en aquesta vorera mateixa
del riu on seiem ara. Llarga estona conferírem espiritualment de la
vida i penitències dels servents de Déu. Els àngels els contemplaven
amb estupor, vestits amb túniques d'estora, amb pellisses de pell de
cabra; testenejant de fam, colrats de sol i serena. El món no era
digne d'ells: anaven errants per la soledat, per les muntanyes
ermes, per les cavernes de la terra. Dins de sepulcres buits
s'enterraven; menjaven pa negre i guaitaven el cel blau.

L'aigua de l'Eufrates, amb sa veu de tristor dolça, ens parlava
interminablement del Paradís antic, tancat per l'espasa vincladissa
d'un Querubí de flama. L'aigua del riu baixava amb recança de
l'ampla vena que rajà de les mans de Déu i que amb una abraçada
fresca cenyia el lloc inviolable, amb una abraçada de quatre rius,
ço és saber, del Phison qui congria l'or i l'ònix, el carboncle i la
maragda, la celidònia i la sardènia; del Gehon qui volta tota la
terra d'Etiopia; del Tigris qui va contra l'Assíria; de l'Eufrates,
finalment, qui a nostres peus s'escolava, musical i solemne,
rossegant en sa correntia troncs de llenya olorosa, fruites
ignorades, flors de misteri qui tomben de les branques extàtiques a
la deserta font del Paradís, després d'haver-se espandides
magníficament davant la solitària majestat del Senyor.

Llavors, jo, miserable pecador Teòfil vaig dir a mos dos germans
Sergi i Higini: -¿Voleu creure, germans amics, que m'és vinguda idea
de pelegrinar en nom de Déu tot el temps que de vida em resta, i
d'arribar allà on el cel se besa amb la terra? -Germà Teòfil,
digueren els altres dos: per espiritual germà major t'hem tingut i
de ninguna de les maneres ens volem separar de tu. Anem. El teu cor
ens serà guiatge i llum.

Aquella nit mateixa, ja finat l'ofici divinal, quan el monestir
dormia, amagadament sortírem. La nit era vasta i magnífica i alenava
rítmicament amb grans alens perfumats. El riu, amb sa veu de moltes
aigües, orava solitàriament; palpitava a chor l'assemblea seràfica
dels estels: semblaven les llànties de les verges de l'Evangeli qui
cremaven la darrera gota d'oli. El silenci d'aquella hora esperava
la gran clamor: L'Espòs arriba; eixiu-li a camí!

Caminàrem desset dies i arribàrem a Jerusalem. Aquells dies
s'escaigué la festa de la Santa Resurrecció. Per tots sos carrers
cantava hom: Alleluia! Entràrem en el Sepulcre i posàrem els llavis
tremolosos damunt la pedra de la Resurrecció remoguda per la mà de
l'Àngel blanc. Amb l'afany del cérvol qui arriba a la font
desitjada, embolcallàrem amb una besada llarga i feel el sepulcre
nou on Jesucrist se tombà per dormir, com un lleó, Lleó de Judà com
era, un son de tres dies. Els nostres peus se deturaven meravellats,
com els peus dels antics pelegrinants, en els atris de Jerusalem;
però el cor ens empenyia.

Adéu, Jerusalem! ¡Benaventurats els ulls qui han vist la teua
claredat! ¡Primer que oblidar-te a tu, oblidarem nostre mà dreta!
S'agafi nostra llengua al paladar si no ens recordem de tu i no
et posem al principi de totes les nostres alegries!

D'aquí partírem cap a Betlem. Veiérem i adoràrem la menjadora on,
segons el mot profètic, _el bou conegué son posseïdor i l'ase
conegué l'estable de son senyor_; ço és, el lloc on Nostre Senyor
Jesucrist no es dedignà de nèixer i on l'estel de Jacob,
profetitzat, conduí els Reis de Tharsis i de les illes, de Sabà i de
l'Aràbia, olorosa en flor i en fulla i en fum. Adoràrem el lloc, on
sobre l'or humil d'unes palles, s'apilà el Munt de blat voltat de
lliris. Tot el camp d'Efrata feia encara olor de pa. Aquest lloc és
distant de Betlem, dues milles. Pujàrem a la muntanya de les
Oliveres i besàrem la roca, on Jesucrist deixà marcada l'emprempta
suprema de sos peus quan als cels se'n muntà, entre un núvol de
Querubins, sobre les ales dels vents. Retornàrem encara a Jerusalem.
Ens comanàrem a Déu qui prosperà les pelegrinacions d'Abraham.
Demanàrem-li que es dignés ésser en els combats auxili, llum en
el camí, refrigeri en el sol, abric en la pluja. Ens comanàrem a
Sant Joan Baptista qui aparellà els camins del Senyor. Ens comanàrem
als Àngels forts perquè, segons la promesa divinal, ens servessin en
llurs mans, no fos cosa que el nostre peu trabuqués en les pedres
del camí; i a tota la Cort celestial ens comanàrem. I extenguérem
del front fins a la cinta, del muscle esquerre fins al dret, la
diamantina armadura de la creu. Així, protegits, partirem, els peus
alts, alt el cor i els ulls a l'Orient.

Cenyits el lloms amb cíngols de fortalesa, i el pit davall l'escut
de la creu, férem molta via, i al jorn qui feia cinquanta de la
partença nostra, arribàrem a la ribera del Tigris. Oloràrem el
rastre de miracle del temps antic, la bona olor del fetge del peix
que excloïa el dimoni, ço és saber, aquell fetge del peix cremat
su-baix del llit nupcial per la mà de Tobies, admès a la copulació
dels Patriarques la segona nit de continència, su-baix d'aquell llit
que Rafael abrigava invisiblement i gelosa, per ço que no fos
profanat, amb ses dues ales arcangèliques, segons llargament és
recontat en el llibre del dit Tobias. Aquest riu haguérem de
travessar, nedant, per entrar en la terra dels Perses. Un camp s'hi
estenia, ample i llis, que en llengua d'ells havia nom d'Asia. Allà
fou que el braç del Galileu, per ministeri de Mercuri, màrtir, nafrà
de mort Julià l'Apòstata.

Passat aquest camp, entràrem a una ciutat, Kitissefodo per nom, on
dormen el son de pau Ananias, Azarias i Misael, qui foren llençats
al foc i no es cremaren, segons que bellament reconta el profeta
Daniel. Menjàrem aquí, en temor de Déu, i sacrificàrem, volenters,
l'holocaust d'un himne. Quatre mesos vàrem despendre per travessar
la Pèrsia a peu, i arribar a terres d'India. Una casa de pinta en
ampla oberta trobàrem avinent i entràrem, amb aquestes humils
paraules: «La pau sia en aquesta casa i en tots aquells qui habiten
en la casa!» Ningú ens respongué. Era deserta i hi sojornàrem tres
dies. Al dia quart, compareixen terriblement armats un home i una
dona. Amb posat de reverència humil ens hi acostàrem... Ells
fugiren, i al cap de poc temps retornaren amb un exèrcit d'Etíops.
N'hi havia més de tres mil. Voltaren la casa i li calaren foc, per
ço que ens cremessin de viu en viu. Nosaltres invocàrem a Jesucrist:
«O Vós, qui escampàreu tota la sang per extingir la flama eterna,
salvau-nos!» Ardidament saltàrem del setge impetuós d'aquell
incendi, però caiguérem en llurs mans. Tancaren-nos en la foscúria
mal olent d'una presó. Assentats en tenebres i en ombra de mort,
no hi havia qui ens portés ni pa ni aigua. El dejuni ens assecà i la
fosca ens engroguí. Després d'alguns dies, creient ells que seríem
morts, obriren la presó; i en veure'ns, orant, agenollats en oració,
ens tragueren, ens assotaren i ens deixaren anar. Vuitanta jorns
passàrem sense menjar res. Testimoni ara en donem i sabeu que el
testimoni és ver.

Sortits en bé d'aquest primer perill, alçàrem el cor a Déu. El
nostre cor era ple d'agraïment i tremolava, com un salteri de deu
cordes. Bandejats d'allà, qui sap els dies que caminàrem i les
terres que passàrem, sempre de cap a l'Orient. Arribàrem en un lloc
admirable, poblat d'arbres altíssims, bellament espletats de fruites
sucoses, dolces com la mel. Advertits per manaments saludables i
formats per l'exemple i la paraula divina, gosàrem llevar els ulls
al cel i dir: «Pare nostre, qui estau en el cel; a nostra llarga fam
una taula havem parada en el desert; amb un festí d'aucell ens haveu
regalats; amb fruites suaus i amb aigua viva.»

D'aquí entràrem en terra de Cananeus. Viuen en lludrigueres com els
conills i les renards, que ells mateixos excauen en la pedra. Són
encara més rics que no el Fill de l'home, qui no tenia lloc on
tombar el cap. On se vulla vèiem uns ulls, plens d'astorament,
oberts damunt nosaltres. Però els Cananeus no ens feren greu ni
damnatge, per ço com la mà de Déu ens voltava amb un escut
inviolable de incolumitat.

Sempre vers l'Orient per on Déu ens visità amb entramenes de
misericòrdia. Amb cent i deu dies de camí arribàrem a la terra dels
Pigmeus. No s'alcen de terra més d'una colzada. Vingueren,
agressius, en flotó innumerable, espès i menut, de cap a nosaltres.
I jo, miserable pecador Teòfil, vaig dir a mos dos germans Sergi i
Higini: Deslligant els nostres cabells, au! contra ells! Quan ells
ho veieren, varen pendre llurs fills i fugiren.

Sempre de d'allà! Arribàrem a un mal pas esborronador. Un caminoi
estret i mal cabal s'esmunyia, com un reptil, entre penyalars
formidables: esculls deixats en sec per una mar primitiva; ossamenta
petrificada del Leviathan o del Behemot, ferit de mort per
l'Arcàngel, vencedor de monstres; avenc qui amb la gola oberta
engoliria el Jordà. El freu paorós se revinclava per la tenebra, com
una arrel morta del món. Semblava que la Mà de Déu hagués romputs
els forrellacs eterns i aparegués, oberta, violada, l'alta porta de
la Mort, l'entrada negra de l'Eternitat. Cap raig de sol atravessava
amb sa agulla d'or aquella negrura llefiscosa. Cap arbre hi creixia;
cap herba hi grillava. Allò era un bull de reptils o un cau de
monstres. Allà serps i dracs, àspids i basiliscs, vibres i
miscornis. Brúfols de pell de porc, dormien en la humitat i alenaven
amb un rogall espantós. Déu alliberà la nostra humilitat tremolanta
de la banya dels unicornis, i el nostre peu passà, sense dany ni
ofensa, sobre els àspids i els basiliscs, i pogué calcigar els
lleons i els dragons. Però l'esfereïdora xiuladissa de les serps,
atravessà, com una espasa freda, les nostres entranyes contorbades i
eixordà les nostres orelles per espai de vuit dies.

El paratge així com anàvem avançant, esdevenia més terrible; les
roques eren més esquerpes i més cairades; més angosta i humida la
gola del reptil tenebrós. Adés s'adreçava monstruosament. Adés
s'abisava sense fi. Set dies hi estàrem enrocats sense poder donar
passa envant ni enrera. Comparegué un cérvol, qui duia presa a son
cap arborescent una tètrica auriola de fosforescència. Bramulava
davant nosaltres, bramulava amb una blana tenacitat. El seguírem; la
petjada intransitable continuava i s'anava estrenyent: l'ossamenta
del Leviathan mort esdevenia més colossal i escardalenca: amb
treball sens fi passàrem i arribàrem a un camp pla i gran. El mal
camí era finit, però encara les tenebres estenien molt més vastament
llur pavelló. El nostre pas contorbava el son d'animals monstruosos
que nosaltres no podíem destriar sinó per un apilotament més dens de
tenebres; s'alçaven de terra amb lentitud, s'allunyaven un poc, i se
tornaven a tombar. Tenien semblança d'orifanys. La fosça es movia
com si anàs d'un punt a l'altre el ser qui vestia aquella amplíssima
dalmàtica de vellut tenebrós. -O Déu! ¡Tocau amb vostres dits
lluminosos les nostres pobres pupil·les cegues i s'ompliran de llum!
¡Féu brillar Vostra llàntia: il·luminau les nostres tenebres!-
diguérem. Una coloma càndida ens apareix. Traçava en la fosca humida
una tènue claredat de llet. Fent sonar ses ales argentines ens
invitava que la seguíssem. La seguírem: la nit anava minvant per
estones... i vet-nos aquí ja en plena llum, els ossos glaçats de
fred, la túnica d'estora regalant la rosada lúgubre d'aquella nit
immensa. Grat sia a Déu qui fa sortir el sol sobre els justos i
sobre els pecadors i ens abrigà amorosament amb un mantell llarg
d'or, madorós i tebi.



III

EN QUAL MANERA ELS MONJOS FUGITIUS TROBAREN UNS PARATGES PENOSOS I
ALTRES DELITOSOS; I COM, CAMINANT MOLTES JORNADES MERAVELLOSAMENT I
SENSE MENJAR, PERVENGUEREN A LA COVA DE SANT MACARI.

Esbrellant-se al sol, veiérem una làpida escrita. La llegírem amb
els ulls plens de llàgrimes i el cor ple de Déu. Deia això:

«Aquesta làpida la posà Alexandre, Rei de Macedònia quan encalçava
Dari, Rei de Perses, i la rutilant i magnífica escampadissa de son
exèrcit en fuga. Qualsevol que vulgui entrar en aquest país, tiri a
mà esquerra, perquè a mà dreta és impracticable, ple de mal pas i de
rocam!»

Prenguérem per l'esquerra i caminàrem molts de dies més: caminàrem
quaranta dies. Una pudor de sofre que augmentava per graus, ens
prenia l'alè..., i esvanits caiguérem en terra encomanant a Déu les
nostres ànimes. Al cap d'una estona cobràrem i vérem un estany
immens, un estany de flama i en ell multitud de foc. De l'estany ne
sortiren esglaioses veus humanes, veus de plor i d'udol com de tot
un poble infernat i una veu de cel digué: «Aquest és lloc de juí i
de penes; i aquí són aturmentats els qui negaren el Crist.»

Ferint-nos el pit i amb l'esglai dins els ossos, haguérem de
travessar l'estany paorós i arribàrem a un estret de dues muntanyes
alteroses. Veiérem un home, un gegant d'immensa estatura, fermat
amb cadenes de bronze, lligades a l'espatlla, que se retorcia dins
una gran fogatera escabellada. L'udol que llançava s'oïa de quaranta
milles a la rodona. Quan ens veié més fort encara alçà la veu i més
dolorit era son clam perquè el foc crudelíssimament l'ablamava.

Apartàrem els ulls de la temerosa visió, ens tapàrem les orelles i
seguírem envant, el més lluny que poguérem de l'estret infernal; i
arribàrem a un lloc on hi havia penyals d'enorme alçària i avencs de
fondària abismal.

Allà veiérem una dona gran, dreta, convulsa dins l'aspra cabellera
llarga: un drac la cenyia tota amb una abraçada qui l'esgarrapava i
la tenyia de sang. Quan obria la boca per parlar, el drac li ficava
a dins el cap pla i li mossegava la llengua. El clam oprès de dolor
que haguera llançat, la sacsava violentament i li inflava el pit.
Llavors esglaiós i aletejant, s'alçà d'aquell freu de torrent un
esbart de veus qui deien: «Teniu misericòrdia de nosaltres, teniu
misericòrdia, o Crist, Fill de l'Altíssim». Fins en terra, en
suprema adoració doblàrem el genoll i diguérem plorant: -O Senyor,
preneu, preneu les nostres ànimes; perquè amb ulls mortals veiérem
els vostres inefables judicis sobre la terra.

D'aquí vinguérem a un altre lloc. Arbres d'alçades gegants creixíen
encà i enllà i se acopaven fins en terra. Teníen semblança de
figueres. Per ses branques hi havia esbarts d'aus volàtiques
consemblants als altres aucells; però amb persistent cridadissa
humana deien llastimosament: «Vós qui nos plasmàreu, perdonau-nos
Senyor; perdonau-nos ple de misericòrdia, perquè pecàrem davant Vós,
per tota la terra.» Sentint això se conturbà el nostre ventre i la
nostra veu tremolava sobre els llavis: -¡Senyor, descobriu-nos el
sentit d'això que veiem!- I una veu tronà del cel i respongué: «No
podeu vosaltres conèixer els misteris que veieu. Feu via i seguiu!»

Seguírem avant i arribàrem a un paratge bell i lluminós. Quatre
vells venerables de barbes blanques i oloroses com els lliris
estaven drets. Boca humana no podria dir la bellesa augusta
d'aquests ancians lluminosos. Era com una claredat que els sortia
dels ulls i il·luminava blanament la faç. Sobre el cap duien corones
d'or i pedres precioses i en les mans vibraven palmes d'heroisme
coronat. Davant d'ells tenien foc impetuós i espases afuades.
Nosaltres els diguérem: -Senyors nostres i servents del Déu excels,
teniu pietat de nosaltres! ¡Que no ens toqui la llengua vibrant del
foc, ni el tall de les espases lluentes!

Ells ens contestaren, i llur veu, dins la boca en flor, era música:
«No tingueu por: seguiu amb tota segurança el camí que Déu us
mostra. Estam aquí per guardar aquest pas fins el dia del jutjament,
quan Déu vindrà sobre els núvols del cel, a Jutjar els vius i els
morts.»

Aquests mots de compassiva suavitat ens confortaren com una unció
d'oli i de ví, i passàrem més enllà. Caminàrem quaranta dies sense
menjar: només bevíem aigua. Caminàrem, caminàrem sempre, quan ens
sortia a camí un melodiós brollador de veus innumerables: versicles
de salms triomfals flotaven i tremolaven damunt l'armonia: en la
maror flautada del càntic la nostra orella era atenta a pescar els
versets d'or qui aletejaven com aucells d'immortalitat.

Una olor divina ens embaumà com si tota la Síria, la terra dels
aromes, hagués trencat l'urna alabastrina.

Una dolçor inefable ens omplia la boca com si el Paradís hagués
espremuda sobre la nostra llengua, gota a gota, tota sa mel. Una
sopor suavíssima ens regava els membres lassos, pujava com una
caricia de seda, i... ens clogué els ulls amb un bes perfumat. No sé
quin temps dormirem deliciosament. Navegàvem per un mar de roses,
amb un vaixell de fusta olorosa, inflades les veles de púrpura. Quan
obrirem els ulls, veiérem just davant una església, amb inefables
ornaments decorada; refulgia de llum interna com un cristall
puríssim; rutilava per mil caires com un diamant. En mig de
l'església hi havia un altar gloriós; de l'altar en brollava una
bella fontana d'aigua apocalíptica qui tenia olor candidíssima de
llet.

A l'entorn de la fontana hi havia barons sants i venerables i
cantaven un càntic celestial. Quan ens veieren s'extremiren amb un
sobresalt i desplegaren tremolants ales immenses: eren Querubins.
Aquella església a la part del migjorn tenia color de maragda: de la
part austral era color de sang: de la part d'Occident era blanca com
la neu de Nadal. Estels més brillants que els que ens il·luminen
esmaltaven un cel més blau; i el sol feia més claror i calor que el
sol de la terra. Els arbres eren de més frondosa i alta copa i els
fruits més daurats i mengívols; els aucells tenien un refilar més
dolç i aquella terra tenia dos colors: per una part era blanca com
la llet, per l'altra era purpúrea com el foc.

Seguírem envant. Passàrem un riu el nom del qual ignorem. Arribàrem
a una planura on creixien vistosament herbes blanques com els
lliris. Semblava la planura blanca una vasta estesa de manà;
menjàrem a plaer i a bastament de la pastura mel·líflua. Fins
llavors érem anats fora camí. Aquí trobàrem un bell camí pla i,
caient en terra, fèiem gràcies a Déu qui l'havia estès davant
nosaltres i al cap darrer posava a lloc pla els peus fadigats.



IV

DE LA TENOR DE VIDA DE SANT MACARI I COM ELS REBÉ l SOPÀ AMB ELLS.

Seguírem aquest camí molts de dies encara i arribàrem a una cova. De
sa boca n'emanava un efluvi de temple. Férem la senyal de la Creu i
entràrem dins la cripta. Una besada fresca de penombra ens rebé a
l'entrada. Ningú hi havia dins. Una olor embaumadora invadia
deliciosament els nostres membres i anegava per estones les
pupil·les flotants.

Renovellats i vigorosos dins aquella soporosa infusió sortírem de la
cova i alçant els ulls miràrem vers l'Orient. I vet aquí que veiem
venir una figura humana. Feia via amb afany senil; i els cabells del
cap, volant a l'aura capvespral del desert, blanc com la llana
rentada, li tapaven tot el cos. Quan de lluny ens veié, se tirà en
terra i diu: -Si sou de Déu, acosteu-vos a mi, tot fent el senyal de
la Creu; si sou del diable, fugiu, que jo som un pobre servent de
Déu.- Nosaltres li diguérem: -Mes tost beneïu-nos, oh Pare Sant!
Sirvents som també de Jesucrist i renunciant el món, ens férem
monjos.- Quan sentí això, se'n vingué fins a nosaltres, i elevant al
cel ses mans tremoloses, pregà llargament. Llavors se redreçà i
decantant-se els cabells de davant els ulls i la cara, ens beneí. Sa
barba era d'argent, com un regueró d'abril. Sa faç era la faç d'un
àngel de mil anys que fos tornat vell. Era com un arbre plantat
devora una correntia d'aigua i havia dades cent anyades fruiteres a
Crist, l'hortolà del desert. Ja no podia obrir els ulls a causa de
senectud extrema: les celles, aspres, els hi tapaven; les ungles de
ses mans i de sos peus li havien crescut sense terme; sa veu era
feble com si sortís d'una profunditat insondable: sa pell era ruada
i dura com la d'una tortuga i sos genolls eren com els genolls del
camell.

Llavors, amb llàgrimes als ulls i amb tremolor dins la veu, digué:
-Benvinguts, germans! ¿I d'on sou? Per quin camí sou arribats fins
aquí? Encara els ètnics persegueixen als creients?- Diguérem-li les
dificultats del llarguíssim camí i com teníem en cor d'anar fins
allà on el cel se té amb la terra. I ell ens digué: -No és possible
que arribi al Paradís cap home mentre dugui el cilici de la carn i
el sac feixuc d'aquesta mortalitat. Jo també, pobre de mi pecador,
hi volguí anar algun dia... però una nit, l'àngel del Senyor
m'aparegué, no lluminós com altres vegades, sinó roent d'indignació,
i em digué: -No t'atrevesques a passar més avant i no vulguis
temptar al Senyor. D'aquí al Paradís on Adam i Eva moraren en
delícies, hi ha vint milles. Davant el Paradís hi posà el Senyor un
Querubí roent amb un glavi de flama vincladiça perquè el servàs
inviolat de petja humana. Dels peus fins a la cinta el Querubí té
figura d'home: el pit dur i cerrut com el pit d'un lleó; el braç
llampegant com el vidre.

Llavors jo, miserable pecador Teòfil i mos dos germans Sergi i
Higini, cap cli i genoll a terra, humilment adoràrem els
incomprensibles camins de Déu.

Ell ens digué: -Jo us prec, dilectíssims, que sortigueu un poc de la
cel·la i m'espereu. Tinc amb mi dos lleons qui de dia tresquen el
desert i a la nit retornen a la cova: no sia cosa que arribant
inesperadament, vos facin mal.- Sortírem. Rossos com un incendi,
xirricant de dents i bramulant, vet-los aquí! Arriben a l'home de
Déu, li besen els peus i l'adoren inclinant l'àurea crinera. Ell,
posant-los la mà damunt, els va dir: -Fills meus: tres sants monjos
són arribats del monestir de Mesopotàmia aquí, no els faceu, doncs,
mal!- Entràrem; els lleons ens miraren fixament amb els ulls d'òpal
plens de mansuetud. Amb el servent de Déu férem la sinaxis, i monjos
i lleons menjàrem en pacífica companya aglans i herbes, i beguérem
aigua en silenci i temor de Déu. L'endemà demanàrem-li: -Ens atrevim
a demanar a la vostra beatitud que ens conteu la vostra vida, d'on
sou i quin nom teniu.-



V

EN QUAL MANERA CONTÀ PER ORDE TOTA LA SEUA VIDA I COM FUGÍ DE SON
PARE I SA MULLER, I COM ARRIBÀ AL DIT LLOC, GUIAT PER UN ÀNGEL.

-Jo som Macari de nom, nat i nodrit en la ciutat de Roma, fill d'un
noble baró molt pol·lent de la ciutat imperial. Passada
l'adolescència, mon pare sense que jo hi consentís, me volgué
mullerar. Cercà una donzella bella i noble i assenyalà dia al
casament. Preparat i decorat era el tàlem, alta esperança de fills;
invitada tota la noblesa romana, brillant de joventut l'esposada i
mon pare, joiós com mai, exhortava els invitats al pler del convit
nupcial. Dances cadencioses s'esvolvaven com una escuma i bullien a
l'entorn de la taula i robaven els ulls i l'esment a tothom.
Llavores jo vaig sortir d'amagat i vaig anar a casa d'una casta
viuda i allà hi vaig estar set dies abscondit. Ella cada dia anava a
casa de mon pare; oïa ço que de la meva fuga en deien i m'ho venia a
contar.

Mon pare me cercà per tot i sense esperança ja de trobar-me, rompé
en plor inconsolable. El dia que feia vuit prenguí comiat de la
viuda i vaig sortir al carrer. Vaig trobar un home, amb augusta
diadema de senectud, que semblava estar aparellat per un llarg
viatge. «On anau, bon vell?» -«Vaig on vulgues anar tu; jo conec
tots els camins.»- Partírem. Fèiem nit a les cases avinentes:
captavem el pa de cada dia. Arribàrem també al lloc de torments, al
freu angost per on vosaltres sóu passats. Un dia, mentre reposàvem
en col·loquis mutuals, descomparegué el vell company. Indecís, sense
camí ni saber on pendre, vaig caure en terra i vaig esclafir en plor
sense conhort. I vet aquí que em compareix dins una viva clariana
de glorificació el vell de florida canície i me diu: -«No hages por!
Jo som l'arcàngel Rafel enviat a ton adjutori i fins aquí t'he
conduït per manament de l'Altíssim. El Senyor ha prosperat el teu
camí. Passares el lloc de les tenebres, el lloc de turments i penes,
arribares a la llum i a la font d'aigua i amb ulls mortals veres el
lloc dels justos. Aixeca't i camina.»- I dit això, talment com
havia aparegut, desaparegué.

Confortat, reprenc el camí. Lluny, molt lluny veig un onagre, ço és,
un ase orat, i li dic: «Onagre, Déu te guard. Per Jesucrist Fill
de Déu viu que et creà, jo te conjur a que em mostris el camí que
tinc de seguir!» L'onagre adelerat ve cap a mi, m'adora i se n'entra
per un caminoi entafurat. Dos dies caminàrem així en bona companyia
l'onagre i jo. El dia que feia tres veiérem un cérvol de meravellosa
grandària: l'onagre en tingué por i fugí. «Jo te conjur en nom de
Déu viu que em mostris un camí!» L'animal acalà dòcilment, adorant,
la corona arborescent de son front. Entrà dins una via estretíssima
i tres dies caminàrem en gentil companya el cérvol i jo. El dia
quart encontràrem un drac immens i terrible allargat en mig del
camí. El cérvol en tingué por i fugí. Llavores, jo, armat amb el
senyal de la santa Creu, vaig dir al drac: «Tèm Déu omnipotent i no
em facis mal.» El drac s'adreçà terriblement i me digué amb veu
humana: -«Avina sense temor, oh gloriós Macari, servent de Déu
Altíssim: l'arcàngel Sant Rafel qui té encadenats els monstres dins
abismes me va manar que et sortis a camí i et conduís a l'estatge
que Déu t'ha preparat. Quatre dies fa ja que t'esper. Anit, damunt
un núvol resplendent t'he vist, t'he vist en somni de monstre i he
sentida una veu que deia: «Fes via i allibera Macari, servent de
Déu, qui està per arribar.» Era la veu de tro armoniós de Rafel, el
nostre pastor arcangèlic. Seguim. No hagues por. Vina i et mostraré
el lloc on has d'alabar a Déu.» Això digué i em conduí fins aquesta
cova i desaparegué.

Vaig entrar. Dedins vaig reparar dos cadells de lleó amb llur mare,
morta en l'èxtasi salvatge de sa maternitat. Enterrí la lleona
partera, alabant Déu qui en mi tals meravelles havia fetes. Amb
fulles d'arbre vaig nodrir l'infantesa òrfena dels dos cadells com
si fossin estats fills meus; i vivint així en santa pau, estiguérem
per espai de dos anys.



VI

EN QUAL MANERA L'ENEMIC L'ENGANYÀ, SOTS L'ESPÈCIE D'UNA BELLA DONA;
I DE LA PENITÈNCIA QUE EN FÉU, SOTERRAT FINS AL COLL.

Ai! Aquí el dimoni em va parar un llaç. Un dia -eren devers hora de
nona,- vaig sortir fora de la cova; el sol era encara massa fort i
vaig tornar a entrar. De prompte veig davant meu un vel blanc. Cóm
així? ¿En l'esquivitat de tan aspre solitud, un vel? I creient que
era un vel de veres, i oblidant-me, miserable pecador, de fer el
senyal de la creu (ja que el senyal de la creu esbrava tots els
esforços de l'enemic i romp sa trama astuta) me vaig acalar i vaig
entrar el vel a la cova. ¡Mai tal cosa hagués fet; L'endemà, al
mateix lloc i a la mateixa hora vaig veure dues sabates de dona.
Malanat de mi! Ni amb això i tot vaig sospitar engany infernal i
collint les sabates, les entrí a la cova i les posí devora el vel
blanc. Al terç dia el dimoni, en forma de dona bellíssima, vestida
amb vestiments preciosos, era allà, dreta. ¡Miserable de mi! Ni així
i tot vaig caure en que allò podia ésser un parany libidinós. Tampoc
me vaig senyar i creient de debò que era una dona li vaig dir: «D'on
ets vinguda? ¿Qui t'ha menada a aquesta esquiva soledat?» Ella tot
d'una es posà a plorar amb un plor amarguíssim. Jo mogut de malsana
compassió vaig plorar amb ella, vaig plorar molt. Ella em va dir:
«Jo, pare santíssim, som una miserable pecadora, filla d'un noble
romà. Volien-me casar forcívolment amb un jove noble i bell, la flor
de Roma. Vingué el dia de les noces, i entre el bull i l'alegria
festosa del casament, el meu noble esposat desaparegué. Tothom se
dolia de la fuita sigilosa; jo tota sola me n'alegrava íntimament.
Me n'alegrava per la flor de la virginitat que volia conservar
incorrupta dins el vas trencadiç de la carn. Altres noces humanes
tocaren així mateix a ma porta. Jo contestava de part de dins: «El
llaç primer se rompé i jo en fui lliberada. Mon cor ja està
amuradat, i el meu pit és una torre». Per camins llargs i de mala
petja, per terres desertes i sense aigua som arribada, jo no sé com,
fins aquí. Fins aquí hi he duita la meva virginitat tremolosa i
plena de sobresalts. Agombolau-la, confortau-la, i beneïu-la. Aquí
en el desert, la regaré de llàgrimes, la rosaré de sang, perquè quan
sia hora de collir-la, immaculada, puga perfumar les mans de
Jesucrist qui se'n fa corona amb les flors eixutes del desert.» Jo,
que ara us ho conto, jo, miserable pecador, tot, tot m'ho creia.
Creient que era la meva virginal esposa, la vaig pendre per la mà i
l'entrí dins la cova. Encara ella plorava, plorava en esclató
inconsolable. Per son conhort la vaig fer seure a mon costat. Li
vaig donar aglans perquè en menjàs; li vaig donar aigua fresca
perquè en begués; un festí de monjo. Encara jo no recelava llaç
parat; encara no vaig fer el senyal de la creu. Abans de això que us
cont, la meva imaginació, com una viuda diaconissa, filava en somni,
coses humils i castes, com el llí. El meu llit de terra nua era pur,
vetlat per seixanta guerrers forts, els més forts d'Israel, trenta a
la part esquerra i trenta a la dreta, tots amestrats a la guerra
nocturna, tots amb espases enveinades al flanc: quan guaitava la
temptació de les veines ne brollaven seixanta flames agudes: trenta
a la part esquerra i trenta a la part dreta. La temptació fugia. Ai!
El meu cor qui vetlava sempre com una llàntia, aquest vespre acabà
l'oli, i s'adormí. Una son llefiscosa i feixuga m'encadenava el cos
com si el cenyissin uns braços soporífers. La fantasía desfermada
començà son treball tenebrós: somnis de coses que mai haguera
sospitades; fantasmes i misteris d'iniquitat. Vaig despertar amb
sobresalt. Vaig sentir dins mi com un estrèpit: era l'Esperit Sant
qui hi esfondrava son temple. Vaig sentir dins mi com un
trabucament: era el regne de Déu qui canviava de Monarca. Vaig obrir
els ulls; la fembra ja no hi era: era fuita i jo vaig quedar amb el
cos las i amb l'ànima amarga.

Ai! Massa tard coneguí la trama maligna. Ferit en el flanc incaut
pel ferre astut de l'adversari, desconsolat vaig sortir de la cova i
vaig llançar un bramul de lleó. «Virginitat, Virginitat, Virginitat,
on vas? -«Me'n vaig, me'n vaig lluny per no tornar!»  Amb un roc me
feria el pit; els meus ulls eren torrents: les meus llàgrimes mon
pa. Els lleons fugiren de mi, coneixent el meu pecat. I jo, veient
que els feels lleons per mi nodrits amb entranya maternal m'eren
fuits, comencí d'invocar la misericòrdia de Crist que em digués
quina penitència havia de fer i que fes retornar els lleons. La
misericòrdia de Crist em subvení; lentament, lentament i empegueïts
tornaren els dos lleons: entraren dins la cova i començaren de cavar
amb les urpes una fossa. Allà em vaig enterrar tai de coll per espai
de tres anys. Les herbes creixien a mon entorn alimentades per la
pluja voluntària que segregava Déu: jo allargava la mà i me'n
mantenia.



VII

EN QUAL MANERA, COM DE LA FOSSA FOU EIXIT, REGRACIÀ DÉU I LI
APAREGUÉ JESUCRIST, I REBÉ NOVES GRÀCIES. I COM ELS MONJOS SE
PARTIREN, I RETORNAREN AL MONESTIR D'ON EREN SORTITS.

Després de tres anys tornaren els lleons i veient en torn de mi una
clarandera meravellosa començaren a descavar el clot i jo en vaig
sortir, amb força primera, gloriejant al Senyor Déu Jesucrist amb
una oració de quaranta dies, immòbil, agenollat.

Vaig mirar dins la cova. Sos quatre angles resplendien amb claredat
celestial: i dins ella mos ulls atònits veieren al Salvador, amb
hàbit d'Emperador, tenint en les mans un ceptre d'or i brollant-li
de la boca un cant dolcíssim com de mil orgues.

La melodia cèlica s'anava esvaint tremolosament; i distintament per
tres voltes vaig sentir cantar: Amen! Dins la cova hi entrà una gran
columna de foc qui es desfé en trons i en coruscacions immenses:
tots els aucells del cel, amb llur béc d'or, començaren a cantar:
Sant, Sant, Sant, Senyor Déu. La magnitud de la revelació m'omplí de
paüra; i l'èxtasi m'arrabassà en son carro de foc, i vaig volar vuit
dies damunt ses ales inflamades. Llavors vaig conèixer que al cap
darrer, el Salvador en persona s'era dignat entrar, beneir i
santificar ma cova palluïda. Quan això s'esdevingué feia set anys
que jo l'habitava i d'edat ne tenia quaranta. Veieu aquí, fills
meus, la meva vida. Ara tornau-vos-ne al monestir d'on sortíreu
perquè amb la regla no s'hi pot fer divorci.

-Macari, pare beatíssim- li diguérem: -pregau al Senyor que poguem
tornar al monestir d'on sortírem i donau-nos llicència per contar
aquestes meravelles per tot arreu per edificació de les esglésies de
Crist, ja que estem segurs que just per això la mà de Déu nos ha
conduits.- Llavores l'august ancià féu sobre nosaltres efusiva
oració, ens beneí, ens besà amb una besada santa, i manà als lleons
que ens acompanyessin feelment fins al pas de les tenebres.
Prenguérem comiat del sant vell: els lleons ens acompanyaren fins a
la làpida d'Alexandre; ens saludaren inclinant la crinera reverent,
i tornaren arrera envers del servent de Déu. Davall la protecció
poderosa de Crist desférem el camí fet: arribàrem a terra de Perses:
arribàrem al camp d'Asia on Mercuri màrtir ferí de mort Julià el
renegat i entràrem a la ciutat de Kitissefodo on dormen els tres
fadrins de Babilònia. Passàrem el riu Tigris, arribàrem a Jerusalem,
adoràrem els Llocs Sants on Jesucrist prengué mort i passió, tot
fent-li gràcies perquè havia guardada la nostra partença i prosperat
la nostra tornada. Vet-nos aquí de retorn!

Els monjos qui sentien això, lloaven, gloriejaven i cantaven himnes
a Déu Pare Omnipotent, a son Fill Unigènit, Senyor i Salvador nostre
i a l'Esperit Vivificador, Poder i Dit de la Dreta del Pare, Alè qui
fa florir el Desert.








ARRAN DEL CINGLE



I

LA TORNADA D'EN BIEL

Tota la desgràcia li venia d'haver mort un mal home. Perquè,
d'ençà que l'havien enviat a presidi, mai més havia estat el Biel
d'abans.

El dia que va tornar al poble amb la llicència, ja la va
endevinar, la seva sort. La mala cara dels uns i la fredor dels
altres, l'aire de tant se me'n dóna dels propis i el posat garneu
dels estranys, varen ser per a ell l'anunci de la vida de penes i
fatics que anava a empendre. Prou va trucar-hi, a totes les
portes; prou va maldar, per a guanyar-se de bell nou la voluntat
dels que havien estat els seus amics... Tot va ser en va. Allí on
abans hi tenia sempre braços oberts que l'esperaven i rialles de
goig que l'acollien, no hi trobava res més que visatges sorruts i
portes tancades: tancades per a ell, encara que es mostressin
esbatanades al sol d'ample a ample.

Als primers temps de ser al poble, quan, amb l'alegria de reveure
els camps i vinyes on havia passat feliç la seva infantesa, tenia
encara l'esperança de tornar a ser el mateix d'abans, recobrant,
a còpia de ben obrar, les amistats perdudes, havia provat de
treballar. Però el mal va ser que, per tot on demanava feina, li
deien de no. I si bé, després de molt pregar i suplicar, va
ensopegar algú que n'hi oferia, bé que feixuga i mal pagada, va
trobar-se que, engandulit per la vida de presidi i revoltat per
la mesquinesa del guany, no sabia fer-se amb l'agre de la terra i
la trobava massa baixa per a vinclar la carcanada fins a
esfonsar-hi la punta d'un magall o la fulla d'un tràmec.

Per això, un dia, després de molt rumiar sobre la seva sort, va
acabar per dir-se que, ben comptat i debatut, la millor ruta que
podia emprendre era la de viure a la bona de Déu, campant-se-la
amb el que pesqués per les gorgues del córrec de l'Home-mort o
amb el que pogués aplegar pels boscos del terme, del qual no es
volia apartar mai més de la vida. Encara que tothom li girés
l'esquena, la fiança de trobar una estada per aquells encontorns
no la hi esvairia ningú. Prou i massa que els havia enyorat, per
a apartar-se'n altre cop. Amb això, tant li era que fessin com
que deixessin de fer, els veïns de Cassanelles: treure-se'l en un
tot del damunt, no ho aconseguirien.

-Si no volen el meu treball, hauran de suportar la meva
presència.

I, tot dient això, en Biel cloïa rabiosament el puny com si
amenacés el poble, mentre dirigia el seu esguard somniós cap a
les ruïnes de la torre del Barbut, que s'aixecaven entapissades
d'eura sobre l'esquenall del cingle de Mal-vent, part d'allà dels
boscos del comte.

La torre del Barbut gairebé no en tenia més que el nom, de torre.
Tot el seu aire, llevat d'un petit bocí, que el tenia de
fortalesa, era el d'una masia abandonada. El pou que hi havia
sota, el dipòsit que semblava estontolar-s'hi, les desferres de
paret que assenyalaven la cort dels porcs, l'entovat en forma
d'era; tot designava que allí hi havia hagut un cau de treball.
Però malgrat l'aire bon minyó d'aquelles ruïnes, tothom se les
mirava amb cert esfereïment. Les dones i els vailets no hi
passaven mai per sota, a entrada de fosc, que no cuitessin a
persignar-se. Fins havia arrelat en els pagesos la creença que
entre aquells murs s'acoblaven, i d'entre aquells murs eixien
cada divendres a la nit, centenars i centenars de bruixes que,
comandades pel Barbut, el rei dels bruixots, s'escampaven arreu a
cavall de les escombres, sembrant la mala astrugància per la
muntanya i el pla, escampant les malures pels sembrats i els
boscos. Elles eren les que havien delmat les vinyes amb la
filoxera; elles les que enviaven la calamarsa que malmetia els
camps; elles les que feien congriar el mal temps i forjaven els
llamps que atuïen alzines i roures, deixant-los corsecats i sense
altre sosteniment per la brancada que la escorça mig buida.

Bregat en les coses del món, en Biel no les creia, aquelles
falòrnies. Per això, un cop forjat l'intent, no va dubtar gens ni
mica a posar-lo en obra.

Era cap al tard d'un dia de tardor, i justament a l'indret del
cingle de Mal-vent, el cel es veia, des del poble, aclarit de
tant en tant per la lluïssor dels llampecs, que tenyien a
foguerades els colrats murs de la torre. Una atapeïda negror de
núvols, encastellats els uns a cavall dels altres, s'anava
enfilant espai amunt, i, escampant-se ensà i enllà, amenaçava la
terra amb abrigar-la.

La fosca s'ensenyoria de tot, ennegrint els torrents i
entaforant-se per l'espessor dels boscos; mentre, imposada per la
tempesta que venia, la natura callava.

Ni un crit d'ocell, ni una remor de fulles, torbava la quietud; i
fins l'aigua que s'escorria avall per les obagues del córrec de
l'Home-mort semblava que no gosés fressejar i davallava quietona
i ensopida.

Els pagesos, amb tot i ser arribada l'hora de plegar, abandonaven
de mal grat les treballades, tement ser víctimes d'alguna mala
passada del temps que els robés en un instant les suades d'un
rosari de dies. Sorruts i afeixugats sota el pes de llurs
cavil·lacions, abaixaven el cap i caminaven silenciosos cap a
llurs vivendes, bo i donant de reguard alguna que altra
llambregada a l'indret de la torre.

Quan se'n creuaven dos per un camí en lloc de bescanviar un
salut, llançaven una expressió d'angoixa.

-Mala nit se'ns prepara.

-Certa refè que sí.

I tiraven avant, mentre llurs paraules ressonaven, entre la
quietud, a tall de malediccions.

Dintre les cases, les dones cremaven fulles de llor, encenien
davant les imatges els ciris del monument i encreuaven candeles
beneïdes a l'ampit de les finestres, subjectant-les amb pedres de
llamp, mentre de baix en baix remugaven oracions a la Santa Creu
i a Santa Bàrbara, a Sant Marc i a Sant Lluc.

I mentrestant la negror s'estenia més i més. Ja no era formada
per un escastellament de núvols, sinó per un núvol sol, però
gras, atapeït, pesat i ample: prou pesat per a fer la il·lusió
que, a certs indrets, arribava a tocar la terra.

Una forta ventada, un imposador bufarut, va aixecar tot d'una la
pols dels camins, fent-ne eixir una nuvolada que semblava
encarar-se amb la del cel per entaular-hi batussa. Però la del
cel, com si volgués repel·lir l'embestida, va començar a escopir
una gotellada espessa i forta que matava la pols tot just nada.

La fosca, enfilant-se del fons de les clotades, muntanyes amunt,
i estenent-se, de l'espessor dels boscos, planes enllà, havia
acabat per regnar arreu. El vianant, esmaperdut, ja havia de
refiar-se, per a trobar l'adreça bona, de la claror dels llamps o
del tritlleig de les campanes que assenyalaven el mal temps,
desafiant-lo ardides i ressonant com un clam de misericòrdia
entre el terratrèmol dels trons, els ruflets de la ventada i el
xapoteig de la pluja.

I, com més anava, més fort plovia. I es començaven a engreixar
torrents i rieres... I el riu, que neixia a l'altra banda de
Mal-vent, sota mateix del cingle, ja no baixava mansoi i callat,
sinó a capbussons i bruelant d'ira.

Tota la nit, tota la santa nit, va durar el mal temps, sense
donar-se un sol moment de treva ni donar-lo de descans a la pobra
gent de Cassanelles, que temien trobar-se, l'endemà, amb totes
les viandes capolades, i que tremolaven davant les negrors de
l'hivern de fam que els esperava, si Déu no se'n compadia.
Dolenta com havia estat l'anyada, no els mancava sinó que les
tardanies se'ls en anessin també aigua avall.

De tots els cors s'aixecaven precs i de tots els llavis n'eixien
oracions, que eren interrompudes, de tant en tant, per a
arribar-se, qui les mormolava, fins a una finestra, i donar una
llambregada al defora.

Per això, l'endemà, quan, ja allunyat el flagell, va sortir
tothom de les cases, cadascú podia donar raó de les puges i
baixes que havia fet la tempesta en tot el curs de la nit. I, per
això també, quan un dels pagesos va contar que, tan bon punt com
havia començat la pluja, havia obirat, a la claror d'un llampec,
una mena de fantasma que, des del cingle de Mal-vent, frec a frec
de la torre del Barbut, amenaçava el poble, tot el terme va poder
sortir per testimoni.

A cada casa hi havia algú que ho havia vist.



II

FIDELITAT

La brama va córrer tot seguit: en Biel s'havia donat a les
bruixes, amb el sol intent de revenjar-se dels mals averanys amb
què l'havia rebut el poble a la tornada de presidi.

A totes les taules se'n feia plat, i a tots els marges sentada.
Les comares no sabien retreure altra conversa, ni es cansaven de
fer predicots a les fadrines, conjurant-les que, per més que hi
veiessin or a segar, no s'acostessin mai per mai als boscos del
comte. ¡Bona l'hauria feta, la que, entaforada entre l'espessor
dels alzinars, s'hagués topat qualsevol dia amb en Biel!

Un esverament estrany va fer-se mestre de tothom, i al record del
crim comès pel presidari, va començar a acoblar un temor incert
de mals desconeguts. ¿Qui sap quines arts en duia apreses, del
presidi? I ¿qui sap quin servei en faria, d'aquelles males arts,
ara que era coneixedor de les de la bruixeria?... Per això tothom
s'apartava d'ell com d'un empestat i les mosses en fugien com del
dimoni.

No més n'hi havia una que no en sentís por. Era la Malena de cal
Costa ferrer, una minyona escanyolida i alta, blanca de pell com
una damisel·la i negra d'ulls com una verge mora. En altres temps
havia tingut tracte amb en Biel; i ni el crim comès per ell, ni
els anys de presidi que en varen ser la cua, varen aconseguir que
es decantés per cap dels altres minyons que li feien l'aleta.

Passats alguns anys de la condemna, creient que ja no el veuria
més i veient-se de sol a sol agullonada pel seu pare, havia
semblat que feia bona cara al mal temps escoltant els propòsits
de l'hereu Bartra, que no la deixava de petja; però, encara no
varen arribar noves de la tornada d'en Biel, va desentendre's tot
seguit de l'hereu Bartra i dels seus intents de casori. Els
consells de l'apotecària, que li era padrina; les amenaces del
seu pare, que feia sempre grans bocades de rompre-li un braç amb
un samaler; i fins els predicots de mossèn Esteve, el rector,
que, com qui no ho vol, procurava topar-s'hi i cercar-hi
conversa, varen resultar eixorcs. Tot el que tenia d'escaient ho
tenia de tossuda, aquell llamp de mossa. Prou que ho deia el seu
pare: -Quan ella fica la banya a un forat, no hi ha qui la faci
cedir.

Però en aquella ocasió l'home va pendre's la cosa a la valenta:

-Hem de veure qui podrà més: ella o jo.

I, de primer antuvi, va privar-la de sortir al carrer. Fora les
estones que la necessitava perquè li aguantés la pota d'una
bèstia o li abrandés la fornal a cops de manxa, no la deixava
moure de la banda del darrera del casalot on vivien. De comprar
la minestra de cada dia se'n cuidava ell mateix; si al cap de la
setmana havien de proveir d'arròs o fideus, aprofitaven el moment
de sortir de la missa matinal. Després, un cop feta la compra, se
n'anaven de dret a casa, i, havent esmorzat, la mossa es quedava
sola, tancada amb pany i clau, i el pare marxava per les seves,
no deixant-se veure en tot el dia més, puix ja era cosa sabuda
que les festes les passava a l'hostal.

¡Que tristos que els trobava, la Malena, aquells diumenges!...
Tristos i cançoners que no s'acabaven mai.

I no era pas que li manqués distracció, perquè, entre netejar
d'herbotes les regues i els caminals de l'hort, escatar el
joquiner de les gallines i canviar el jaç dels conills, gairebé
tenia entreteniment per a tot el dia.

Però, encara que mentre en Biel havia estat a presidi s'havia
condemnat per gust a no moure's de casa, ara que aquell
esclavatge li era imposat, semblava que li esdevingués feixuc:
tan feixuc, que molts dies els passava capficada per la dèria
d'escapar-se de casa, de fugir camps i boscos enllà, lluny, ben
lluny, fins a les terres desconegudes de què, quan era criatura,
li parlava sa mare en les rondalles. Amb tot, no somiava pas
anar-se-n'hi sola, cap a aquelles terres, sinó en companyia d'en
Biel, que hi podria viure tranquil, reposant de les fadigues i
angúnies que li havia portat la seva hora d'encegament.

I encara, sense en Biel, hauria fet seguir la Ruixqueta, una
cabra cega i coixa que criava i a la qual duia gran voluntat
d'ençà que l'havia guarida de les nafres que varen cegar-la i
ocasionar-li la coixera.

Se'n recordava com si acabés de passar, la Malena, d'aquell
daltabaix. Era de bella nit quan va despertar-se tot d'una,
enlluernada per una gran lluïssor que venia de la banda del
llenyer. Aixecar-se, tirar-se al damunt uns faldillots, córrer
desaforada a la cambra del seu pare i llançar-se al defora, va
ser obra d'un dient d'avemaria. Verge pura! Tot el llenyer estava
abrandat, i les flames, després d'aferrar-se a la porta de la
cort, s'escampaven ja per la coberta, enrondant-la d'una corona
resplendent.

La primera cosa que va tractar de salvar varen ser els conills i
les gallines: sobretot les gallines, que li servien per a
comprar-se bonics amb els diners que li donaven a guanyar amb els
ous. Per això, endinsant-se resoluda pel corral, va posar-se a la
feina amb tant de cor i s'hi va aqueferar de tal manera, que ni
sentia els bels llastimosos llançats per la cabra des de la cort.
I quan entre els lladrucs dels gossos, l'enrenou de l'aviram i
els crits que eixien de totes les cases del poble, li va semblar
sentir-los, ja no li podia fer cap bé ni cap mal, a la bestiola.
La porta, consumida per les flamarades, mostrava escletxes prou
obertes perquè pogués passar-hi el cos mesquí de la cabra.

Aleshores, tots els que havien acudit al foc varen poder veure
una llei de mal esperit que, amb la pelussera encesa i llançant
fetor de socarrim, sortia enventat de la cort, botent com una
pilota.

Ventura que un dels veïns va tenir la pensada d'abrigar la bèstia
amb una manta: sinó, potser hauria mort de la feta. I si no
hagués estat el compte amb que la Malena va guarir-li després les
nafres, ben segur que tampoc se n'hauria escapat de morir.

Per això se l'estimava tant. Per això i perquè, de molt abans
d'anar en Biel a presidi, se l'enduia sempre de companyia: amb
ella anava el dia que el minyó va segar-li el pas, al fons del
córrec de l'Home-mort, per dir-li que l'estimava; amb ella per
testimoni, s'havien contat més endavant llurs secrets, i havien
trescat esterrossant-se per les foscors dels boscos del comte, i
havien passejat tranquilament per tots el viaranys del terme.

Fins al comiat que varen donar-se el dia que ell va comparèixer a
la ferreria tot esbufegant, dient que acabava de matar el Picotí,
la cabra hi era present, com hi era l'endemà, quan va travessar
el poble entre els dos civils que varen aixarpar-lo abans de
passar la ratlla. Semblava que, en totes les penes i en totes les
alegries de la Malena, ella hi hagués de pendre part. Cega i tot,
endevinava sempre els humors de la mossa, i brincava de goig quan
estava alegre, i se li agemolia, consirosa, als peus, quan estava
trista. Era com si flairés la sort.

A vegades, comparant la d'en Biel i la de la Ruixqueta, a la
Malena li semblava que venien a ser una mateixa cosa. Perquè, ben
garbellat, tant a ell com a la bestiola, totes les misèries els
venien d'una hora de mala astrugància. Res: un moment de
desgràcia i una tirallonga de mals per seguici. Sinó que, així
com a la cabra la seva mala hora li havia dut una esguerradura de
cos, a en Biel li havia congriat una esguerradura d'ànima. Encara
que qui sap qui ho era més, d'esguerrat d'ànima! en Biel o molts
dels que l'inculpaven de les malvestats que pesaven sobre el
poble d'ençà que havia tornat de presidi?... De llamps i
pedregades i malures, sempre n'hi havia vist, ella, al poble. I
si bé era cert que d'algun temps ençà els flagells semblaven
créixer, i el gam s'ensenyoria del bestiar, i la cuca malmetia
les plantes, també ho era que tothom semblava tenir més mal cor:
fins el seu pare, que la tractava, a ella, amb els mateixos roncs
que als matxos que li duien a ferrar!

Un dia va arribar a posar-li la mà al damunt i tot.

Era pels encontorns de Sant Martí, i la natura reviscolada per un
xàfec que havia caigut el dia abans, mostrava un entendriment que
s'encomanava a l'aire, entrecreuat de baf d'herba i farum de
terra xopa. Una nuvolada de plom s'extenia pel cel a tan poca
alçària, que semblava que a trets de fona se l'hauria poguda
esbotzar. Pel damunt del poble hi surava pesadament una xafogor
estranya, una calda ensopidora semblant a la de les migdiades
d'estiu.

Tot el matí havia estat, la Malena, manxa que manxa, i el seu
pare, ferra que ferra... La suor que perlejava la pell de la
mossa era com una rosada lleugera si es comparava amb la que
amarava tot el cos del ferrer. Tant l'un com l'altre sentien de
part de dins una cremor com si tinguessin les entranyes
convertides en caliu.

Per això, en Costa, desentenent-se dels propòsits que havia fet,
va manar a la Malena que agafés el poal i anés a la font a
proveir d'aigua fresca.

I la noia va obeir sense tornar resposta, desapareixent carrer
avall amb el poal buit sota l'aixella.

Però va passar un quart, i la Malena no tornava; mitja hora, i ni
rastre d'ella. A l'últim, al cap d'una hora ben repicada, va
aparèixer, carrer enllà, esbufegant de fatiga, amb els llavis
estrafets per una rialla estranya que semblava il·luminar-li el
rostre, malgrat l'esverament que duia pintat als ulls.

Arribar a la ferreria, caure a terra a l'empenta d'un cop de
puny, i esmicolar-se el poal en deu mil trossos en topar amb els
rierencs de l'empedrat, va ser obra d'un dir Jesús.

Tenia la mà de ferro, el Costa ferrer.

De sobte, revifant-se, va fer la mossa un salt enrera, com una
gata que es prepara a treure les urpes; però, esporuguida per la
mirada del seu pare, va anar-se'n de reracules cap a la cuina a
enllestir el dinar.

I al cap d'un moment, sense pensar en l'ardentor i el formigueig
que sentia a la galta, seguia ja amb un cantusseig alegre els
moviments del ventall.



III

L'IDIL·LI DEL PRESIDIARI

El poble de Cassanelles es reduïa a un carrer costerut i ple de
gepes, que s'eixamplava al cap d'amunt, formant plaça al davant
de l'església i anguilejant entre alzinars i roqueters: alzinars
a l'esquerra, roqueters a la dreta, cingleres a la banda de dalt,
timbes a la de sota. En dies de mal temps semblava que s'aguantés
per miracle i que a cada espetec de tro o a cada esclat de
centella hagués d'anar-se'n de tomballons, arrossegat per les
cascades i els torrents que rebia de tots costats i que, en
ajuntar-se part d'avall del poble amb les aigües del córrec de
l'Home-mort, el convertien en imposadora riera.

Les parets i marges que en tals ocasions havien desaparegut, les
cases que havien quedat sense una capsa de bròquil ni una mata
d'ensiam a l'hort, i els arbres que havien estat arrencats de
soca i arrel per a seguir el camí de la rierada, no tenien fi ni
compte. En tots els indrets del terme hi havia records de
temporals. Allà es veia una pregona entallada que feia memòria de
la penya que abans s'hi ajeia; aquí una clapa de roca viva que
havia quedat descoberta en ensulsiar-se la gruixa de terra que
l'arrebossava; més ençà un roure corsecat pel llamp; més enllà un
areny que convertia en terra eixorca el que havia estat conreu
ple d'ufana.

De la primera nit que va passar en Biel a la torre del Barbut, en
quedava encara, al capdavall del poble, travessant, a tall de
palanca, el córrec de l'Home-mort, un arbre vell atuït per la
tempesta. Com que venia a l'indret de la font i estalviava la
marrada que s'havia de fer abans per anar a l'aigua, ningú va
pensar a treure'l, i va quedar allí com a testimoni d'un gran
daltabaix.

El dia que, després d'una tirallonga de setmanes de no sortir
sola, va anar la Malena per primera vegada a la font, el va
empendre resoluda, sense temor al rodament de cap que podia
estimbar-la cinc canes ensota. Per tots aquells encontorns no se
sentia altra fressa que la de l'aigua saltant de la canella a la
pica, per a caure formant regueró fins al córrec i seguir després
avall, cap a perdre's en el corrent del riu que, nat sota el
cingle de Mal-vent, anava engruixint-se a mesura que davallava al
pla en el qual es veia relluir com una formosa cinta argentada.

Al ser a mitja soca, la Malena va dirigir la vista a la terra
baixa. I en veure aquella amplada d'horitzó, va sentir desitjos
de seguir el camí de l'aigua... d'aquella aigua que, escapant-se
dels murs de roca que l'empresonaven al nàixer, podia escórrer-se
lliurement, sense lligams que la subjuguessin, reposant per les
rescloses que de tant en tant li segaven el pas, i continuant
després la seva tasca gloriosa de donar força als molins i ufana
als conreus, d'omplir de vida els camps del pla i les fàbriques
que hi blanquejaven, semblants, amb llurs finestres, a immensos
ruscos remorosos de treball.

Un cruiximent de fulles, provinent de l'espessor de bardisses que
privaven de veure el fons del córrec, va fer estremir la Malena,
que, com si es despertés d'un somni, va cuitar a travessar la
palanca i va acostar-se a la font, posant el poal sobre la pica i
aguantant-lo per l'ansa, de gairell, perquè el raig de l'aigua,
en deixar la canela, entrés sencer pel tarot i no se'n perdés
gota.

Així que un devassall de bombolles va coronar la boca del poal,
escampant-se en regalims per les seves parets ventrudes, la
Malena va sentir una frisança estranya que li va fer córrer entre
carn i pell una onada freda. Sense que els seus ulls el veiessin
ni les seves orelles el sentissin, endevinava al seu darrera la
presència d'algú.

Com coniller que flaira el rastre d'una peça, va eixamplar els
narius del seu nas prim i delicat, i, desplegant tot seguit els
llavis, esblanqueïts com fulles de rosella mal nada, va bleixar
amb totes les seves forces, tot fent acció de redreçar-se i
giravoltar sobre si.

Però no va tenir temps: Unes mans amples i fermes varen tapar-li
la vista i privar-li l'acció.

-Fuig! Vés-te'n! Gicam'm estar!- va cridar esfereïda.

I aferrant les seves, esprimatxades i ossoses, a les mans
rabassudes que entenebrien els seus ulls negres, va deseixir-se'n
d'una revolada, i, amb un salt de gata perseguida, va enfilar-se
al marge que s'aixecava darrera la font i va plantar cara a
l'enemic.

Després, ja revinguda, va dir amb aire tendre de reny:

-Tota m'has esporuguida.

-T'ets tornada prou esquerpa!- va fer en Biel, que se la mirava
de baix estant com si, penedit d'haver-la sobtada tan asprement,
no s'hi gosés atansar.

I varen quedar llarga estona en la mateixa positura: ella, al cim
del marge, guaitant-lo fixament; ell, dues canes ensota,
ennartant de contemplar-la.

Al darrera la mossa, s'enfilava rost amunt, a tall d'avançada
dels boscos del comte, un clap d'alzines de brancam retorçat i
copa tofuda que, amb tot i llur majestat d'arbres centenaris,
semblava que restessin aclofades sota el pes de l'estesa de
núvols pesats i atapeïts que anava de llevant a ponent i de
tramontana a mitjorn. Una quietud basardosa s'havia fet mestressa
dels voltants. Fins semblava que la remor de l'aigua restés
esmorteïda.

La Malena, sang-glaçada de primer antuvi, va sentir-se tot d'un
plegat corpresa per l'aire de beatitud d'en Biel; i sense
parar-hi atenció, va mig aclucar els ulls i va somriure.

Ja era romput el glaç. Com si aquell somrís hagués foragitat
l'angúnia que el lligava, en Biel va recobrar el moviment i la
vida, es va acostar al marge i va rompre a parlar:

-¿Fa, Malena, que no me'n tenes, de por?... ¿Fa que no ho ets,
tu, com les altres mosses, que d'un cort lluny ja fugen de mi com
els dimonis de la creu? Fa que ets la mateixa de sempre?...

Caminant d'esma, la noia s'havia acostat a la vora del marge. I
ell, que l'esperava sota, en sentir-se la mà que li allargava
enclosa amb ferma estreta, va notar que un formigor estrany li
recorria la còrpora i li feia perdre el món de vista, amb perill
que la Malena, en deixar-se caure confiada en ell, rodolés pel
ribàs fins al córrec.

I ben poc va mancar-se'n perquè això succeís: tan poc, que, amb
tot i haver-se arrapat a una branca d'arboç, no va poder
salvar-se de caure asseguda a terra.

Un davassall de cireres caigudes de la branca va escórrer-se
avall, caient a l'aigua amb una remor alegre.

Allavors, en Biel, desfent-se d'un sacotell que duia penjat a
tall de sarró de mendicant, va asseure's al costat de la noia,
reprenent la paraula.

-Digues-m'ho, Malena, que no m'hi tenes, per un mal home.

-Per què t'hi haig de tenir?- va fer ella, no sabent on dirigir
la vista.

-Com que tothom m'hi té... i com que ho sóc...

La Malena va guaitar-lo esverada; però ell la va tranquil·litzar
tot seguit.

-Sóc dolent per tothom... menys per tu. ¿I sabes per què ho sóc,
de dolent per tothom? Perquè tothom ho és per mi. Emprò tu no ho
ets. Fa, Malena, que no?...

Com si no el sentís, la noia s'estava quieta, amb la vista
clavada al fons del córrec, recoquillant frisosament amb els dits
el corn del davantal de cànem i llana.

Tot d'una, sense respondre al que li preguntava en Biel, va fer,
amb veu tremolosa:

-Diuen que t'ets donat a les bruixes.

-Als dimonis, me donaria!- va esclafir ell, encès per una onada
de sang. Però va revenir-se aviat, i va afegir: -Mira, Malena:
con vaig matar al Picotí, tota la gent de la rodalia va estar-ne
contenta. I les mosses varen ser les primeres d'estar-ne, perquè
totes sabien que amb el Picotí, el més sagrat hi perillava. Com
que, quan la raja li venia no tenia fe ni llei! Prou que ho sabes
tu, que més d'un cop havies estat en perill de caure a les seves
urpes!... I prou que ho sabes, també, que això va ser una de les
coses que em varen fer venir set de la seva sang!

Pel cervell de la Malena va passar-hi, com un llampec, el record
del Picotí. Havia estat l'escanyapobres de tots els pagesos
d'aquells volts, i en anys d'escassetat tenia gairebé endogalades
totes les cases del terme. Per això s'havia fet senyor de tot el
poble, que l'obeïa com la ramada al pastor; per això disposava de
l'honra dels altres com d'una mercaderia que es pot comprar i
vendre sota preu; i per això havia mort a les mans del minyó que,
tenint-li a arrendament cotat una part de les terres, se n'havia
vist despullat tot d'una, després de regar-les un grapat d'anys
amb la seva suor per convertir-les, d'eixorques que eren en
arrendar-les en els conreus més ufanosos de dues hores a la
rodona.

-Si no li hagués fet la tussa,- va seguir en Biel -qui sap què
seria, ara, de tu!... Perquè el que ell volia era fer-te seva. I
per això, despitat com estava, me va pendre el camp, el lladre!

-Encara li tenes malícia?

-Tant com això, no. Emprò de vegades m'encenc i no puc fer-hi
més: sabes?... A qui en tinc, de malícia, és a tot el poble.
Perquè tu ja ho sabes, que no hi havia home de sis hores a la
rodona, que no hagués tingut gosar per fer el que vaig fer. Sinó
que cap va atrevir-s'hi per por de les resultes. I la prova és
que tots varen estar-ne contents, de la mort del Picotí. Emprò,
con la cosa va anar per justícia, tothom me va girar les
espatlles.

Va callar el minyó; i la Malena, que s'havia oblidat del seu pare
i del poal, va fer acció d' aixecar-se. Però una mirada
embadalida d'en Biel la va deturar.

-Que n'ets, de gopa! .

-De debò?

-Tant ho ets, que ara tot just, con eres a dalt del marge i jo et
mirava de baix estant, me semblava que m'havia tornat pitit,
pitit, com con feia d'escolà i em contemplava la Mare de Déu de
l'altar del Carme. I mira't: m'ha passat una cosa ben igual com
el que em passava llavores. Con la posàvem a terra els dies
d'escarràs, la cuidava espatllar a cops d'espolsadors; emprò con
era sobre l'altar i la veia enrondada d'àngels, fins i tot
m'arribava a semblar que amb les patacades li havia fet mal.
Doncs això mateix m'ha esdevingut suara: con te som vista al peu
de la font, m'han vingudes ganes de sobtar-te; emprò com t'ets
enfilada al marge i m'has mirat amb aquells uis tan esverats,
llamp, quin respecte!

-Vòs dire?...

-T'ho ben juro.

I varen callar altra vegada tots dos, i va tornar a regnar per
aquells circuits una quietud basardosa.

Les batallades de les dotze, escampant-se al volt del campanar
del poble i retrunyint de cingle en cingle, varen sobtar tot
d'una la parella, encomanant a la mossa un esverament que li va
fer travessar enventada la palanca i enfilar-se a trenca nou de
coll costa amunt fins a entrar al poble.

Ell va quedar-se pal-dret, contemplant com fugia.

Després, un cop fos l'encís, va pendre el sacotell que havia
deixat a terra, se'l va penjar al muscle a l'esgairada, i,
mandrosament, girant tot sovint els ulls cap al poble com si se
n'allunyés amb recança, es va enfilar rostos amunt i va
entaforar-se per les negrors dels boscos del comte, sense fer cas
de les gotes grasses i feixugues que, arrencant una immensa remor
de les copes de roures i alzines, començaven a davallar del cel
en espès ruixat.



IV

BON LLEVAT

A presidi, hi havia conegut, en Biel, un minyó de pocs anys,
víctima, com ell, d'una mala hora. La feta que l'havia dut a
presidi era un furt sacríleg, comès en companyia de dos amics,
estudiants, com ell, de capellà, i encarregats, amb ell, de la
guarda de la Seu del poble on estudiaven.

Pobres tots tres, i obligats a guanyar-se la carrera fent
d'escolà, vivien modestament dintre el gran temple, menjant i
dormint a redós del campanar, en unes amples i nues peces que
venien darrera el rellotge, travessades de baix a dalt per la
rodona caixa de l'escala.

¿Va ser la comparança de llur pobresa amb els rics tresors de la
Catedral, el que va temptar-los?... ¿Va ser que un dels tres,
inclinat per naturalesa al lladronici, va encomanar als altres la
podridura de la seva ànima?... ¿Va ser que tots a la una varen
sentir-se encegats per la temptació?... El company d'en Biel no
ho sabia: només es recordava d'una nit en què, embriac de desigs
mai sentits fins aleshores i amb el cervell enterbolit per
l'aiguardent begut havent sopat, ajudava amb totes les forces els
seus companys en la tasca d'arrencar diamants i perles i maragdes
de la custòdia d'or, que era la millor gala i el més preat tresor
de l'església.

I després d'aquella nit... res: una tirallonga de setmanes de fer
la cuitamaga per camins perdedors a través dels boscos, passant
el dia a l'aguait i esperant amb ànsia la nit per continuar la
cursa... fugint dels homes, amb tot i les riqueses que duien...
esverats a tota hora pel témer de la justícia.

-Però no era pas la justícia dels homes, la que'm feia més por-
solia dir el company d'en Biel, en recordar la feta: -la que
temia era la de Déu, que em sentia pesar a la conciència amb la
feixugor d'una muntanya. Per això, quan vàrem caure a les mans
dels civils, vaig estar-ne potser més alegre que no ho estaré el
dia que m'obrin les portes del presidi i pugui tornar a casa.
Temia la justícia, i fins que vaig veure-m'hi a sota no vaig
trobar repòs. ¿Què n'hauria tret, de la llibertat, si sempre em
sentia les entranyes rosegades per aquell corc que no em deixava
viure?

I era tan ferm el penediment del pobre sacríleg, que es passava
les hores enteres amb la vista clavada al cel, i esmerçava tot el
temps que podia a donar bons consells als seus companys de
captiveri.

Però gairebé tots es mofaven d'ell, no donant-li altre nom que el
d'Escura-llànties, i rient-se, amb rialla estúpida, dels seus
predicots.

Moltes vegades, amb en Biel, passaven l'estona enraonant,
comunicant-se els records d'infantesa, parlant del temps que
havien passat fent d'escolà, l'un a la immensa Seu del poble on
estudiava, l'altre a la menuda esglèsia de Cassanelles.

I més d'un cop els havia succeït d'escapar-los les llàgrimes
galtes avall, i més de cent, les oracions que aixecava al cel
l'Escura-llànties demanant clemència pel seu crim, s'enfilaven
espai amunt barrejades amb les d'en Biel, que beneïa a tot hora
la sort que, en mig de la seva desgràcia, havia tingut de trobar
semblant companyó.

Per desventura seva, aquella amistat no va durar gaire. La va
trencar la mort amb un cop sec, enduent-se'n l'Escura-llànties
d'un atac al cor, sense donar-li temps més que de rebre Nostramo.
I en Biel va quedar esmaperdut, com nàufrag que, obirant al lluny
la farola que ha de guiar-lo a bon port, es troba sobtadament
capbussat per una onada que el deixa entre tenebres.

Les llàgrimes que va costar-li aquella pèrdua no tenien fi ni
compte. Fins al cap de moltes setmanes... de molts mesos i tot,
no va poder treure-se-la del cap. La befa dels presidaris no
aconseguia, als primers temps, altra cosa que convertir en ira la
seva pena resignada. Però, de mica en mica, el record de
l'Escura-llànties va anar-se-li borrant del magí, i va acabar per
cercar-se nous amics que, amb llurs consells i llur experiència
del vici, varen cuidar desfer la bona obra de l'infeliç sacríleg.

Amb tot, no varen poder destruir el bon llevat que el minyó duia
a l'ànima i que, en les estones de repòs, semblava esponjar-se,
envair-lo de cap a peus, sobreeixir-li pels ulls en gotes
amargants, i nuar-li el cor en ferma estreta.

Si en semblants ocasions algun altre presidari s'hi gosava
acostar per fer-ne mofa, es sentia de sobte envaït per una onada
que l'encegava i li feia perdre el món de vista. Era com si una
força desconeguda li regirés les entranyes, atiant-lo a venjar-se
de l'imprudent que torbava la seva pau.

I, si bé molts cops tenia temps de dominar-se, altres, sobtat en
les seves cavil·lacions, es redreçava tot d'una, i les seves
mans, sense que arribés a fer-hi esment, se n'anaven totes soles
a engrapar com estenalles d'acer la gorja del provocador, fent-li
cridar Déu i ajuda.

Però tot seguit afluixava, sentint pels seus dintres una veu que
semblava repetir-li les bones paraules amb què l'Escura-llànties
el solia encoratjar per fer-li més rebedora la vida de presidi.

-Benaventurats els pacífics, perquè ells posseiran la terra.

Aquestes paraules, que duia en Biel estampades al cervell com amb
encuny, eren per a ell la promesa d'un canvi de fortuna. Per al
seu estret magí, venien a significar que, així com un temps havia
tret bons fruits d'una terra eixorca, a còpia de paciència i de
suades podria un altre dia fer la mateixa obra i posseir unes
altres terres i viure amb completa pau.

I veu's aquí perquè, en sortir de presidi, va fer cap al seu
poble amb el cor obert a l'esperança, creient que els anys
d'absència haurien esborrat de l'encontrada el record del seu
crim, ja prou purgat amb el seguici de penes que havia portat per
cua.

Però, en veure l'acolliment que tot el poble li feia, va
semblar-li que se li tanquessin per un mai més les portelles de
tot benvenir, i es va creure més infeliç, encara, que quan era a
presidi. L'esclavitud en companyia li era molt més grata que la
llibertat de bèstia esquerpa; aquella llibertat que el condemnava
a fugir de tothom per no veure com tothom fugia d'ell.

De vegades, en considerar la seva sort, l'envaïa una profunda
rancúnia, que li encomanava una abrandadora set de venjança.
Aleshores hauria robat i mort, i s'hauria girat a mossegades
contra els seus semblants amb la mateixa ràbia d'un gos foll. Es
feia mestressa d'ell una mena de fam de destruir, i atuïa a cops
de garrot les branques d'olivera que li eixien al pas...
esclafava i malmetia a trepitjades les tòries dels ceps... mig
partia amb revolada ferma els plançons de roure i d'alzina...

Semblava que l'esperit de l'home treballador que havia estat en
altre temps, li renaixés tot d'una, obligant-lo a malgastar d'una
manera o altra les forces condormides dintre seu.



V

LA DÈRIA DEL MAL

Certa nit, va venir-li, a en Biel, la rauxa d'anar a fer mal al
camp d'en Bartra. A la tarda havia vist l'hereu que sortia del
camp de dalt, i s'havia sentit recremat per una foguerada que
l'havia envermellit fins a les orelles. Justament, aquell camp,
que havia estat del Picotí, era un dels que més angúnies li
costava. Les gotes de suor que hi havia foses no tenien fi ni
mesura. Fins el rengle de noguers que el vorejava a la banda de
ponent era obra seva. Ell els havia plantat, ell els havia vist
créixer, ell els havia espurgat per ajudar-los a viure. I, al
capdavall, per què? Perquè, a la llarga, els de can Bartra se
n'haguessin de gaudir. Llamp de llamp! N'hi havia per a fer
bullir les tripes!...

Però encara hi havia una altra cosa que no se l'arribava a
acabar, en Biel: l'intent de casori amb la Malena que tenia
l'hereu Bartra. Allò sí, que li encenia les sangs!

Ple de rancúnia, així que va ser nit entrada, va armar-se d'un
llarg ganivet que havia comprat en tornar de presidi, va
dirigir-se boscos avall fins al córrec de l'Home-mort, i va
trencar després a l'esquerra, emprenent amunt el caminet dels
horts, que, arrenglerats de cap a cap de poble, s'escalonaven tot
darrera les cases, vorejant el ribàs del córrec.

Ja fora poblat, va tirar a la dreta, camps a través, i en un
dient de parenostre va ser al de can Bartra.

El cor i els polsos li batien esvalotadament, les orelles li
brunzien com si tingués el cap convertit en un rusc, i els punys
se li cloïen amb tanta força, que cuidava escorxar-se amb les
ungles els palmells de les mans.

Al seu entorn la terra reposava; al seu damunt els estels
somreien, animant la immensa volta amb llur parpelleig continuat.
Els noguers, en sentir en llurs copes l'alè glaçat de la
tramuntana, semblava que es queixessin.

La nit era freda i fosca, però l'ardentor de la seva ira privava
a en Biel d'adonar-se de la fredor, i li feia endevinar, entre
les tenebres, els milions d'arestes verdes amb què el blat, nat
de tot just, espurnejava el camp, que s'estenia al bell costat
d'un encinglat pendent cobert de rierencs i esquerdalls de roca,
entre els quals s'arrapaven a terra grans clapes d'espargoleres i
garrigues.

Per salvar el camp de les esllavissades, els de can Bartra havien
fet, d'aquell costat, una tanca de petites lloses primes i
llarguerudes, trencades a cops de mall, que s'aixecaven
arrenglarades com sentinelles.

Amb l'ajuda del ganivet i d'un tros d'esquerda semblant a una
picassa, va començar en Biel a gratar la terra on estaven
clavades, posant-se a la feina amb tant de cor, que ben aviat
varen trontollar totes. Aleshores, arrapant-s'hi fortament al
capdamunt, va començar a tombar-les dintre el camp, bo i
estirant-les cap a l'altra banda i fent-les rossegar per damunt
dels terrossos, per aixafar-los i fresar-los i picolar el blat
naixent.

La seva intenció era envair el camp amb rocs de la clapissa. Per
això, un cop va haver arrabassat les llosetes de la tanca, va
començar pacientment, sense sentir-se de la fatiga, a traginar
camp endins els esquerdalls i rierencs de més cap ensota del
pendent, no fent gota de cas de les esgarrapades que rebia de les
garrigues en arrencar-les, ni dels esqueixos que li llevaven de
la pell en dur-los d'una banda a l'altra.

Malgrat la gelor, tota la seva còrpora estava amarada, i
l'ardentor que li cremava els dintres s'escampava al seu voltant
en lleu fumerola, semblant a la d'un matxo de càrrega després de
llegües i més llegües de camí al cor de l'hivern.

A cada viatge semblava que posés més delit, com si la sang que li
brollava de les mans, i la suor que li xopava la camisa, i el
bleix fort i seguit amb què s'engolia i llançava l'aire, li
renovessin constantment les forces...

Tenia com una embriaguesa d'enardiment que li feia sentir la
necessitat de desfer-se de les energies condormides dintre seu
per una pila d'anys de repòs. L'antic treballador que havia sabut
fecundar amb el seu treball aquella terra, abans eixorca,
renaixia amb imposadora empenta, atiat per la dèria del mal,
agullonat per la set de venjança.

I l'invasió de pedra anava cobrint terrossos i més terrossos,
aixafant sota el seu pes atuïdor les febles arestes del blat, i
abrigant tota una banda de camp com d'una franja blanquinosa.

Per un moment en Biel va contemplar la tasca feta; però, no
quedant-ne satisfet encara, va enfilar-se per la clapissa amb
l'intent d'acabar-la.

Descalçats els esquerdalls i rierencs de la banda de sota, el
pendent quedava prou lliure d'embarassos perquè hi poguessin
rodolar els de més cap al cim. Fer-se'n cabal en Biel i posar-se
a estimbar rostos avall els que quedaven, va ser tot una cosa.
Fins roques enteres varen davallar, empeses per ell, ficant-se
camp endins com si no tinguessin aturador, i arrossegant, en llur
cursa, el davassall de menuts palets que trobaven al pas.

I la invasió va créixer... va créixer d'una manera esgarrifosa,
fins a deixar ben pelat un tros de clapissa i convertit en
clapissa tot el camp.

Una feble claror de matinada s'escampava per la banda de
sol-ixent, bregant per destriar les tenebres; el fred s'havia fet
molt més viu; el vent semblava portar agulles de glaç, i de les
cases del poble n'eixien eixordadors crits dels galls que
cridaven el sol, quan en Biel, donant per llesta la tasca, va
asseure's al bell cim de la clapissa per reposar i contemplar amb
goig immens la seva obra acabada.

Acabada?... No pas del tot, que allà baix, a l'altra banda del
camp, aixecaven llurs copes cel amunt els noguers que ell havia
plantat i que ara volia atuir amb l'intent que els de can Bartra
no poguessin gaudir-se'n.

Incapaç de tallar-los, va resoldre ferir-los de traïdor fent-los
a tots la corretgeta. Era l'únic recurs que li quedava. Una
estona més de treball, i la venjança era completa.

Coratjosament, va redreçar-se d'una revolada i va llançar-se
clapissa avall. La suor que l'amarava, enfredorida pel repòs, li
feia córrer de cap a peus fermes esgarrifances. Però, sense
fer-ne cas, va acostar-se als arbres, va engrapar el ganivet, i
va enfonsar-ne la fulla a l'escorça del primer rengle.

Aleshores va apoderar-se d'ell un gran tremolor que li feia batre
les barres i carriquejar les dents. El noguer, en rebre el tall
que l'escorxava, va semblar que llencés un xeric de bèstia
malferida.

I aquell xeric va sentir-lo en Biel a l'ànima. Li mancava cor per
a assassinar-los, aquells arbres! El camp, per més que ell
l'hagués fecundat, no el considerava tan seu com els noguers,
perquè el camp s'havia renovat cada any, donant a cada collita
diferents viandes; però els noguers no: els noguers eren els
mateixos que ell havia plantat, que ell havia vist créixer, que
ell havia esporgat per ajudar-los a viure.

Com si estigués espantat, d'una estrebada va arrabassar el
ganivet, d'un cop de dents va afluixar-ne la molla per tancar-lo,
i d'una estricada va arribar al córrec, seguint-ne a brida batuda
el corrent, fins a haver travessat el poble adormit, per a
enfilar-se després boscos amunt, cap a les ruïnes que li servien
d'estatge.

Anava enventat, com egua que s'esquiva o poltre que s'espanta. Li
xiulaven les orelles; se li obria fora de mesura la boca per
beure l'aire, li sotraquejaven sense compàs els polsos, fent-li
la mateixa impressió que si els hi mallessin.

Quan va arribar a la torre del Barbut, semblava talment una
guilla que es fica a cau al veure's encalçada. No va parar fins a
caure lassat al fons del carreró que, segons dita dels pagesos,
havia estat la boca d'una mina que arribava a Mallorca.

Allí, ajegut a terra, revolcant-se en la mar de negror que
l'enrondava, aclofat per la fatiga i atuït pel pes de la seva
mala sort, va sentir amb plena consciència la grandària del
disbarat que acabava de fer i que podia acabar-lo de perdre per a
tota la vida.

I va plorar!... Va plorar fortament, desesperadament, amb la
desesperació de la desgràcia que ja no té adop. I els seus
gemecs, sortint-li a batzegades del pit, semblava que fessin
trontollar les parets i voltes del carreró.

Però de mica en mica varen anar-se afeblint, i les llàgrimes, que
li rajaven suara a glops, varen començar a davallar-li galtes
avall seguidament, com deus de fel que no haguessin
d'estroncar-se.

Aleshores es va asseure, i, amagant-se la cara entre les mans, va
quedar-se quiet, amb la quietud de la fera engabiada que, farta
de lluitar, acaba deixant-se caure rendida, renunciant de mal
grat a la llibertat perduda. El seu plor era ja un plor que
alleugeria de penes la seva ànima i que li recordava aquell plor
d'enyorament que, quan era a presidi, feia exclamar a
l'Escura-llànties:

-Desfoga't, fill, desfoga't!... Vessa-les totes, les llàgrimes
que et fan nosa a dintre!... Benaventurats els que ploren!

El record del seu company d'esclavitud va ser per a en Biel un
bàlsam que va calmar-li el cor esvalotat... una alenada
d'escalfor que li revifava l'esperit decaigut.

-Oh, si ell no s'hagués mort!...

I, en la seva desesperació, va arribar fins a trobar enyor el
presidi.



VI

FIANCES

De la rabiola, va cuidar ferir-se, l'hereu Bartra. En veure el
camp en aquell estat, va posar-se-li un tel als ulls, un
regirament de tota la còrpora va fer-lo tambalejar, i va caure
com tocat per una centella, anant a topar de clatell al caire
d'una roca.

Sort que un veí que va passar al cap de poc, va portar-lo a
coll-i-be a casa seva: si no, ben segur que li hauria donat un
que sentir, aquell cop de sangs. Prou que va dir-ho el barber
després d'enfonsar-li la llanceta als braços: -Si no li arribem a
treure aquesta sang, se'n podia fer deu pedres.-

Per fortuna, tot el que tenia de petit ho tenia de fort, i en
vuit dies va ser el mateix d'abans.

Això sí; rancuniós com era, va quedar-li com una mena de rosec,
una recança pregona de no haver esbravat tota la ràbia que el
consumia i que li feia exclamar sovint:

-L'hi hagués poscut atrapar, al lladre!... Llamp me mati si no li
hagués fet la tussa!

Algú va aconsellar-li que tirés la cosa per justícia; però no hi
va voler saber res. Justícia! Prou que se la faria ell, el dia
que s'hi pogués adobar!... El que és aquella no li portaria pas a
vendre, en Biel!... Perquè, que l'autor de la feta havia estat en
Biel, no en tenia cap dubte: n'hauria posat les mans al foc sense
por de cremar-se.

Malgrat la seva certesa, hi havia moments en què, rumiant,
rumiant, acabava per dir-se que un home sol, en una nit, no podia
haver fet tanta feina. Però ben aviat, en recordar el braó de què
en Biel havia donat mostra sempre, tornava a posseir
l'assegurança que ell i no més que ell era capaç de semblant
obra. D'un home com en Biel podia esperar-se tot. Això sense
comptar que per a alguna cosa havia de servir-li el seu tracte
amb les bruixes.

Aquest pensament va retenir-lo per uns quants dies d'empendre la
tasca de posar remei al mal. Qui s'hi bat, amb les bruixes?...
Amb tot, va acabar per decidir-se; i ajudat pel seu pare i la
seva mare, va posar-s'hi de tot cor, deixant el camp net en mitja
dotzena de jornals i tornant a colocar en un altre la tanca de
petites lloses.

-Ara que provi de tornar-ho a malmetre- va esclafir, un cop
llest.

I, durant una mesada seguida, va estar cada nit a l'aguait, amb
l'escopeta carregada de balins i el cor de rancúnia, decidit a
engegar un tret al primer que gosés acostar-se al camp.

Però no li calia pas la seva vigilància. En Biel, ferit pel
penediment, havia cobrat consciència de la seva situació i havia
comprès que, per la via seguida fins aleshores, no aconseguiria
mai la pau de què estava afamat. Una conversa que va tenir amb la
Malena va acabar-lo de decidir a llaurar dret.

Era cap al tard d'un diumenge de febrer. En Costa, que havia
passat la tarda a l'hostal jugant i bevent, s'havia ficat al llit
en arribar a casa, queixant-se de rodaments de cap i quedant-se
adormit com un soc.

La Malena, en notar-ho, va sortir de casa amb l'intent d'anar-se
a esbargir. D'ençà que s'havien trobat a la font amb en Biel, la
seva vida d'ocell de gàbia li era esdevinguda més feixuga que
abans. Tot el dia el passava pensant en escapar-se, fugir camps a
través, rondar pels encontorns del poble, per apaivagar, mal que
fos només per una estona, la set de llibertat que la corsecava.

Amb l'esperança de trobar en Biel, va tirar avall pel carrer
solitari, i, així que va ser a l'indret de la font, va atravessar
la palanca i va aturar-se un moment. De primer antuvi, la solitud
que regnava per aquells voltants, aclarits feblement per les
darreres lluïssors del dia i animats tan sols per la remor de
l'aigua que davallava pel córrec i la que eixia de la font, li
féu sentir cert esfereïment. Però, capficada per les ganes de
reveure en Biel, va recobrar ben aviat el coratge, i va seguir
avall per sobre el ribàs, desafiant les foscors del vespre.

Ja era un bon tros avall, quan una fresseta que va sentir a un
tirat de pedra, va fer-la aturar i encomanar-li a les cames un
formigor que li feia venir ganes de córrer cap al poble, desfent
el camí fet. Però una mena de tafaneria estranya que sentia molts
cops en ser prop d'un perill, l'empenyia avant amb tanta força,
que aquell mateix impuls de córrer va servir-li per a allargar
més el pas i escursar la llunyària del punt on es sentia la
fressa. Ben aviat va distingir clarament unes petjades fermes i
una veu que de baix en baix cantussejava, i la por va
ensenyorir-se altra vegada d'ella: una por tan i tan ferma, que
va restar-ne esclava fins després de conèixer en el cantusseig la
veu d'en Biel.

-Ets tu?- va fer temerosament, en veure sortir per sobre el ribàs
la figura del jove, que s'acostava amb el sac a coll i una mala
escopeta penjada al muscle.

Malgrat la fosca, que s'espessia per instants, un llampec
d'alegria va aclarir els ulls d'en Biel.

-El cor m'ho deia, que et trobaria. I per això cantussejava,
veies!

-Doncs, mira't jo també som sortit de casa amb l'esperança de
trobar-te.

-De debò, Malena?... ¿Ben de debò, en tenies ganes, de veure'm?

-Certa refè!... I ja feia dies, que en tenia.

-Pobra Malena!... Sabes pas l'alegria que em dónes! Tu sí, que
tenes un cor bo com el pa de fleca!... Si no fos per tu, ¡qui sap
lo que seria de mi!... Ventura en tinc, que el pensar en tu me
dóna coratge i m'ajuda a suportar aquesta vida de mala bèstia que
porto!

Tot enraonant, havia deixat el sac a terra, i, després de fer
seure la mossa, s'havia deixat caure al seu costat, amb
l'escopeta entre cames.

-D'on venes, ara?- va preguntar la Malena.

-De cercar-me el sopar- va respondre ell.

I, agafant el sacot, va treure'n un conill.

-És dels pedrers del senyor comte: sabes?... Molts dies ne tinc
ventura, dels pedrers. Abantes m'acontentava del peix que podia
arreplegar per les gorgues del córrec i pels rabeigs de la riera;
emprò l'altre dia vaig baixar a ciutat, vaig fer negoci, i vaig
comprar-me aquesta escopetota, que em fa pla bon servei.

La Malena va mirar-lo estranyada. No ho entenia, allò de fer
negoci. I ell, que ho va conèixer, va butxaquejar una estona, va
treure's una embosta de troncs de cirerer i cor de pinya, i els
hi va acostar als ulls perquè els pogués obirar.

-Con no sé què fer, m'entretinc, amb un sanagrills, a fer pipes i
pipots: sabes?... I, con ne tinc forsa, baixo a ciutat i me'ls
venc al marxant dels Quatre-cantons. Tot ajuda; entenes? Val més
això que no pas anar a robar.

-Doncs mira't: al poble tothom està que només vius del que robes.
I tothom te la porta votada; i n'hi ha que, si s'hi pusquessin
adobar, prou t'enviarien a fer malves. Sobretot en Jan de can
Bartra, que, d'ençà que veu que fujo d'ell com d'un mal gam, se
dóna a les àligues. Emprò el que el té més foll és la feta del
camp de dalt. Diu que amb deu vides que pusqués llevar-te no li
pagaries el desingust. Perquè ell està que va ser cosa teva. I jo
també hi estic. I trobo que vares fer mal fet, perquè en Jan és
molt verinós, i qui l'hi fa l'hi paga.

La nit s'era estesa arreu, i la Malena no va poder obirar les
dues llàgrimes que, creixent i botint-se a les parpelles d'en
Biel, varen acabar per davallar-li, pesades, galtes avall. No les
va veure, però va endevinar-les pel sanglot que es va escapar de
la gola del minyó, qui eixugant-se-les d'una revolada, va dir
apressadament, com si, assedegat de confessar-se, les paraules se
li desbordessin dels llavis:

-Sí, que vaig ser-ho jo. I prou greu me sap, perquè conec que
tenes tota la raó, de trobar que vaig fer mal fet. ¡Sabessis les
llàgrimes que em costa, aquell cop de sangs!... Sóc així, jo:
faig el mal i després me'n penedeixo. Con ja no hi sóc a temps:
sabes? Això va ser el que em va passar amb el Picotí, i això és
el que m'ha passat amb el camp de dalt. I tot per tu:
comprenes?... Perquè, si no haguessin estat els intents de
casori, que tenia en Jan, no l'hauria feta, semblant diabletud.
Emprò això em tenia foll. I encara m'hi té: sabes? Me fa por que
tu acabis per agemolir-te. I aleshores sí, que en seria, de
dolent!... Si la feta del Picotí va fer-me anar a presidi,
l'exemplar que faria és ben cert que em portaria al pal.

Hi havia un to d'amenaça tan ferm, en les paraules d'en Biel, que
la Malena va esferir-se'n i va fer acció d'apartar-se. I ell, que
va notar-ho, va agafar-la per la mà i va estirar-la suaument,
mentres una onada tèbia li recorria tota la còrpora i un mal
pensament li feia perdre el món de vista. Però ella es va
esmunyir d'una estrabada, i, bo i fent acció de fugir, va dir-li,
amb aire de reny:

-Això no es fa: sabes?... Podé si, que encara tindran raó, els
que malparlen de tu!...

Una ratxada humida i freda va tornar la serenitat al minyó, qui,
aixecant-se i arreplegant l'escopeta i el sacotell, va semblar
que es disposava a deixar-la marxar i a endinsar-se pels boscos.

Però, abans d'empendre el camí, va voler demanar perdó de la seva
foguerada; i, un cop va haver-lo aconseguit, va preguntar:

-¿No fa, Malena, que no t'hi casaràs, amb en Jan?

-Déu me'n gord i Maria Santíssima!

-A fe de bon cristià?

-T'ho juro.

-I amb mi?

-Això tu ho has de fer... Canviessis de vida...

-¿Encara que tothom me tingui per mala pècora?...

-Mentre no ho siguis...

-Això ja ho sabes.

-Pas del tot.

-Emprò t'ho penses.

-Me cal estar-ne segura.

-I, con ho estiguis, me volràs?

-Ja t'ho he dit.

-Doncs... tracte fet?

-Tracte fet.-

I mentre la Malena es perdia, fosca enllà, pel camí del poble, en
Biel s'entaforava per les foscors dels alzinars, fent via cap al
seu estatge. Estava alegre, amb una alegria com mai de la vida
l'hagués sentit d'altra, ni el dia en que per primera vegada
s'havien contat, amb la Malena, llur estimació. I és que
aleshores la satisfacció era una sola, mentre que ara en tenia
dues: la de saber-se estimat i la d'estar segur que la dona que
estimava no seria de ningú més que d'ell.

Per això, donant eixida al goig que li inundava l'ànima, va
llançar una corranda al vent:

-«Ira de bet, Jan, te cremàs!
quina minyona t'has cercada!
Ira de bet, Jan, te cremàs!
Tu bé la vols, pro no l'hauràs!»

I era tan forta, la veu amb què cantava, que tot el bosc se
n'estremia.



VII

AL COR DEL BOSC

La primavera arribava, i en Biel, des de la torre del Barbut, la
veia esclatar en la verdor dels camps, en la blancor dels
ametllers florits i en la rojor dels brots novençans amb què
s'engalanaven els arbres de tota la comarca. I, tot veient-la,
sentia més aviat tristor que joia. En escampar la vista per
l'estesa de conreus que davallaven esglaonats fins a la plana des
del peu mateix del cingle, en contemplar el bé de Déu de viandes
que cobria els horts de darrera les cases del poble, i en
adonar-se que ja les vinyes de tots aquells voltants començaven a
verolar, el corprenia una mena d'enyorament del qual ni ell sabia
explicar-se la raó. Era enyorament desconegut fins aleshores, una
recança que l'entristia; però no amb aquella tristor que atueix i
lleva l'habilior de moure's, sinó amb una tristor frisosa que li
pessigollava arreu tot el cos i l'atiava a bellugar-se d'ací
d'allà com si cerqués quelcom que no trobava.

I això era la veritat: cercava quelcom per a esmerçar les forces
que dormien dintre seu i que, revifades per l'onada tebiona de la
primavera, li encenien la sang, encomanant-li fam de moviment i
de brega. Per això, en veure els pagesos com s'escarrassaven per
les treballades, els tenia enveja i s'apoderava d'ell un gran
desig de demanar-los per amor de Déu un magall o una aixada, amb
el fi de satisfer la seva necessitat de foragitar dels seus
dintres l'escreix de vida que els hi xarbotava. I per això també,
creient en va tot el que intentès per demanar feina, passava el
dia adalerat, corrent d'una banda a l'altra per l'espessor dels
boscos, anant a furgar els conills en llurs caus, sense altra
dèria que la de fer-ne aixecar algun per córrer-li al darrera i
encalçar-lo fins a sentir-se aclaparat pel lassament i cobert de
suor.

A vegades l'agafava tan fort el desig d'apaivagar el seu
desatent, que arribava a fer-se obirar pel bander, amb l'únic fi
de fer-lo bogejar i obligar-lo que el perseguís.

I el bander, que ho coneixia no esperava més que la bona ocasió
d'aixarpar-lo en alguna malifeta i engegar-lo a l'altre món d'una
escopetada.

Més d'un cop va anar-se'n ben bé d'un jaç de grill com no el
malmet per tota la vida: sobretot una tarda que va trobar-lo
furgant els amagatalls dels conills als pedrers del comte, que es
veien blanquejar sota el cingle de Mal-vent, prop de l'angle que
formaven, en unir-se, el riu i el córrec.

Aqueferat en la tasca, no va adonar-se, en Biel, del bander fins
que va tenir-lo a mig tret de fona. El seu primer intent va ser
de fugir, però al mateix instant va adonar-se que els viaranys de
sortida eren molt escassos. Al darrera hi tenia el riu, a la
dreta el cingle, a l'esquerra el córrec, i al davant un home
disposat a fer-li un mal joc. I, si era impossible encinglar-se,
era exposat travessar el riu, per mor de la tossa que pararia en
trobar-se, a l'altra vora, a camp descobert, sense una bardissa
on pogués amagar-se. L'únic camí que podia salvar-lo era el de
saltar en quatre bots al córrec i empendre la cursa avall fins a
trobar un redós segur.

Però el bander va endevinar-li l'intent, i, segant-li
l'aventatge, li va engaltar l'escopeta, engegant-li un tret sense
cap mena d'avís.

-Ara les pagaràs totes plegades, escapat de galera!

I ventura va tenir, en Biel, d'amagar-se darrera una roca;
perquè, si no, hi hauria deixat la pell.

Aleshores, qui va veure's en perill va ser el bander, puix que en
Biel, en una flamarada d'ira, va engegar també la seva arma. I,
encara que va errar el tret, l'esverament del seu enemic i el
temps que va perdre carregant de nou van donar-li'n, a ell, per a
esmunyir-se darrera un barder i endinsar-se a salt de guilla per
les fosquedats dels boscos del comte.

Però, enardit per la brega, el bander es va llançar com foll al
seu seguici, cercant l'ocasió en què pogués engaltar-li l'arma.
Bosc endins i rost amunt, varen brincar llarga estona a salt de
mata, estrompassant xaragalls i esbarzers, i anguilejant entre
l'espessor com esperitats. En la seva fuita, en Biel es sentia ja
penedit d'haver plantat cara al bander, i, malgrat el seu
esverament, no sabia estar-se de rumiar. I el que rumiava era que
potser el millor que li podria escaure seria que el seu
perseguidor el deixés al seti d'una escopetada, per a acabar d'un
cop amb la vida que duia. Però al mateix temps sentia temença de
morir, abandonant, en fer-ho, tota esperança de ser de la Malena.

I per això fugia... i per això, de tant en tant, quan duia bon
aventatge, es girava tot ell i plantava cara, amb el desig
d'esporuguir el bander i fer-lo recular per sa saor, sense que li
donés treballs d'engegar novament l'arma. Perquè la seva temor
més grossa era que, si arribava a veure's estalonat, se li posés
un tel als ulls, perdés el món de vista i fes un estropici com el
que havia fet abans amb el Picotí.

Aquest pensament va estremir-lo de cap a peus. Primer la mort que
arribar a una cosa semblant!

I, panteixant de fatiga i cama-segat d'emoció, va escurçar el
pas, corprès per un lleuger desig de deixar-se matar.

Tot d'una va caure rendit, esperant resignat la seva hora i
llançant l'escopeta, quasi al mateix temps que se que se li
plantava el bander a poques passes, encarant-li el fusell i
cridant, amb veu rabiosa:

-Ara sí que ets meu, fill de vacassa!

Fuetejat per l'insult, en Biel va revifar-se, es va redreçar, va
saltar fins al punt on havia llançat l'escopeta, i va respondre a
l'insult amb una llambregada d'odi, engaltant l'arma a l'enemic.

Però ni ell ni el bander havien tingut temps d'engegar, quan una
veu esquerdada va corgelar-los tots dos:

-Què feu, desgraciats!

I, mentre en Biel tornava a llançar l'arma avergonyit, el bander
se la penjava de mala gana al muscle, tot contrariat de no haver
pogut aprofitar l'ocasió.

-Vaja! Prou n'hi ha- va fer, aleshores, la mateixa veu.

-És que aquest lladre- va ajustar el bander -sempre pensa quina
em farà, i només disfruta malmetent tot el que troba. Ja li dic
jo, mossèn Esteve, que va ser pitjor que una pedregada, pel terme
de Cassanelles, la seva tornada de presidi!

En Biel no sabia què dir. Havia conegut la veu del senyor rector,
i en restava com esmaperdut. Ni tan sols gosava aixecar la vista,
que tenia clavada a terra com si no la'n pogués arrencar.

Mossèn Esteve era un vell alt i escardalenc, de rostre bondadós i
posat d'apòstol, de parlar dolç que atreia, per reflectir-s'hi
tota la dolçor d'una ànima sense taca.

Per això, en Biel, així que va tenir prou gosadia per a aixecar
els ulls fins a ell i el va veure obert de braços com si li
oferís un redós, va sentir-se corprès per la seva figura
venerable, i, sense fer-hi esment, va anar-s'hi acostant...
acostant, mentre guaitava d'esgallimpautes el bander, a tall de
gos bastonejat que cerca protecció en el seu amo.

I, com més avançava cap al sacerdot, més creixia l'encís que
l'atreia i més de pressa es movien els seus peus. Tant, que les
darreres passes que l'en separaven va fer-les d'una correguda.

-Vina, manyac, vina- va dir, aleshores, el capellà.

I, estrenyent-lo en ferma abraçada, va acaronar-lo com a un
infant, sense mostrar cap llei de repugnància per ell ni fer cap
mena de cas del bander, que s'allunyava bosc enllà tot mormolant
esguerradures.

L'únic que veia el capellà era que en Biel plorava i sanglotava,
amb un plor que li negava tot el rostre i amb uns sanglots que el
sotragaven de cap a peus.

I per això l'acaronava... i per això l'abraçada amb què
l'estrenyia contra el seu pit s'anava estrenyent de més en més...
i per això, com si hagués conegut l'Escura-llànties i volgués
fer-se'n el continuador, va exclamar, tot d'una:

-Plora, manyac, plora!... Llença-la tota l'amargor que portes a
dintre!... Benaventurats els que ploren, perquè ells seran
consolats!...

En Biel va aixecar la vista i va guaitar el sacerdot.

-Vol dir, mossèn Esteve?...

-Sí, manyac, sí.-

I el vellet tremolós, que per a caminar necessitava l'ajuda del
gaiato, va empènyer cap a un marge que s'obirava allí prop el
jove robust i ferm, conduint-lo i guiant-lo com a una criatura
que dóna, indecisa, les primeres passes.

A l'entorn, el bosc ressonava amb la remor de les fulles
estremides per l'oreig, amb els cants dels ocells inspirats per
la tornada de la primavera i amb el xapoteig llunyà de l'aigua
que davallava, córrec avall, cap a la terra baixa. El sol, a les
darreres passes de la seva jornada, estava ja frec a frec de
l'horitzó, a punt d'enfonsar-se en una mar de muntanyes onejants,
com nedador ardit que es capbussa. La volta del cel, clapejada de
núvols, resplendia de canviants colors, que convertien les
clarianes del bosc en pintats finestrals.

Una pau immensa semblava apoderar-se de la natura, negant-la de
benestar i repòs, un repòs i un benestar semblants als que es
respiren sota les naus d'una catedral grandiosa.

I aquella pau de la natura s'encomanava a en Biel, qui, assegut
al marge, escoltava, amb l'afició de l'assedegat que s'abeura,
les paraules de consell i de plany, de reny i de consol, que
vessaven a raig dels llavis del vell:

-¿Te'n recordes, de quan me feies d'escolà?... Que n'eres, de
diferent!... Tota la teva dèria era treballar, guanyar diners per
ajudar a la teva mare, que al Cel sigui. I, com que eres bon
minyó, tothom t'estimava. Després vares anar fent-te gran i fort;
i, com més home et feies, més treballador te tornaves i més
podies servir de mirall als joves del teu temps. Emprò vares
tenir aquella mala hora, i tothom te va girar les espatlles.

-Pas vostè, que em va ajudar tant que va pusquer.

-Perquè jo sabia que, si havies fet aquell disbarat, no havia
sigut per maldat de cor, sinó per una temptació del dimoni, que
va encegar-te. No fa, que tinc raó? ¿No fa, que així que vares
haver comès el crim ja vares sentir-te penedit? ¿No fa, que
sofries més dels crits de la teva consciència que del càstic de
la justícia?...

-Sí... sí... sí...

-Doncs el que havies de fer era escoltar-la, la veu de ta
consciència. Escoltar-la i obeir-la, i fer un propòsit ferm de no
tornar-la a pertorbar mai més. Mai més! Entenes?... I, al tornar
al poble, havies d'haver-ho fet amb l'intent de no delinquir cap
altre cop i guanyar-te, a còpia de ben obrar, la voluntat dels
que, a causa del teu crim, l'havien apartada de tu. Emprò no
vares fer-ho, i, en lloc d'esmenar-te, va semblar que fessis tot
el que pusquies per donar la raó als que et critiquejaven. I
vares començar a venjar-te d'ells fent mal... i per això la teva
tornada al poble va ser com l'arribada d'un flagell pitjor que la
pedra seca.

Va callar un moment el capellà, i, aclofat per les seves
acusacions, en Biel va ajupir la testa. Sense adonar-se'n, el seu
cos anava relliscant marge avall de mica en mica.

-¿Per què no venies a veure'm, de primer antuvi?... ¿Per què no
anaves a saludar-lo, al pobre vell que tant t'havia estimat?...
¿Te'n donaves vergonya?... ¡D'ofendre a Déu, te n'hauries de
donar, no pas de penedir-te de les ofenses!... ¿No t'ho havia dit
mil vegades, que la seva misericòrdia és infinita?... Doncs per
què no implorar-la?... I ¿per què no fer-ho ara, que encara hi
ets a temps?... Un bon penediment te pot salvar. Els sants
pecaren.

En Biel s'havia anat arraulint i aclofant fins a tal punt, que el
capellà podia amanyagar-li la testa sense ajupir-se. I, tot
amanyagant-la-hi, va acabar el seu raonament de baix en baix, com
si temés torbar la solemnitat del cap-vespre:

-Digues: ¿fa, que te'n penedeixes, de tot el mal que has fet?...
fa, que vols esmenar-te?... ¿fa, que'n demanes perdó a Déu amb
tot el cor, de les teves culpes?

El bosc callava, negat en la dolça placidesa de l'hora augusta. I
la seva quietud era tan pregona, que fins permetia escoltar els
batecs dels polsos d'en Biel.

-¿Fa, que li'n demanaràs perdó, a Déu, de les teves malifetes?-
va repetir el capellà.

I el pecador, oblidant tot el que l'enrondava, afamat de consol,
assedegat de pau, va acabar de relliscar pel pendent del marge,
va caure de genolls, i bo i amagant la testa entre els plecs de
la sotana del sacerdot, va exclamar, en un gemec de desfogament:

-Sí, pare!



VIII

L'ANADA A LA CIUTAT

Encamellat al cim de la mula, i amb en Biel per mosso de peu,
davallava mossèn Esteve, rostos avall, cap a la plana.

Les primeres lluïssors d'una matinada de juny tenyien de porpra
els cims dels serrats; les orenetes volaven, cels a través, en
tots sentits, com si esperessin frisoses l'arribada del sol; i
els crits dels galls que l'anunciaven eren respostos pels
escatainets de les guatlles, que, amb llur _blat-segat_,
semblaven menar la pressa als pagesos perquè cuitessin a esmolar
la dalla.

Un ventet suau i agradós feia gronxar al capdamunt de llurs tiges
esprimatxades les ventrudes espigues, i, cavalcant en aquell
ventet, recorrien l'espai flaires d'acàcia florida i sentors de
terra frescal, ferum de reïna i fortor d'herba tendra.

Muntanyes avall, al pas calmós de la Morica, anaven allunyant-se
de Cassanelles el capellà i en Biel, bleixant i olorant a ple
pulmó i amples narius el baf sanitós que surava arreu,
alegrant-ho tot amb l'anunci d'un bon any.

Amb tot i portar-lo al cap de bisbat una missió enutjosa, mossèn
Esteve es mostrava alegre, amb l'alegria que dóna la netedad de
consciència i la tranquil·litat d'esperit. Fins semblava que la
benaurança que anunciava la natura l'hagues tornat jove,
llevant-li del cim tota mena de xacres.

-Mira, Bielet- deia al seu company, complaent-se a anomenar-lo
com quan el tenia d'escolà: -Fa més de dues hores que davallem
per aquests trencacolls, i encara no he tingut ni l'ombra d'un
rodament de cap. Talment diria que m'han tret anys de sobre,
veies!... I això ja és un bon començament de jornada.

-Déu vulgui que acabi tal com comença- va fer en Biel, que
caminava cap baix i pensatiu.

-No hi ha d'acabar, home!... Ja veuràs com sa Il·lustríssima es
fara càrrec de tot. És molt enraonat, sa Il·lustríssima. I molt
entès en les coses del món. I té molt de talent. Per això confio
que tot seguit coneixerà la cosa i la resoldrà amb tota
consciència. I, un cop l'hagi resolta, ja tindrem camí ferm per
anar a topar el senyor comte. I hi anirem tots dos, a topar-lo:
entenes? Qui cara veu, cara honra.

Tot garlant de l'afer que els duia a ciutat, varen arribar en
dues hores i mitja als Hostalets, on varen aturar-se per a fer pa
i beure i donar el morralet a la Morica. Després varen seguir
altra vegada la ruta, caminant sota els raigs del sol, que anava
aixecant-se, tot roig, sobre la ratlla de llevant.

-D'aquí un parell d'hores entrarem a ciutat- va fer mossèn Esteve
en envestir de nou la caminada. I va afegir, convençut: -El cor
me diu que Nostre Senyor ens ajudarà. I ¿sabes que hem de fer,
per més obligar-lo? Dir el Rosari.

-Com vulgui- va fer en Biel.

-I, després de senyar-se i persignar-se tots dos, varen
passar-lo.

El camí que seguien ara, ja no era de trenca-colls, sino planer
com la mà i net com una toca de monja. Havien deixat viaranys
perdedors i dreceres perilloses, per a ficar-se plana endins,
seguint el camí ral que, anguilejant a trossos tot a vora del
riu, que baixava de sota Cassanelles, havia de dur-los al terme
de llur viatge.

Entre les grans esteses de blats i ordis a punt de segar que
creuaven la carretera, el grandiós paraigua vermell amb que es
guardava del sol el capellà, semblava una rosella colossal: la
mare dels milions i milions que se'n veien vermellejar entre la
rossor de les messes madures. Entre la fresca del riu, i el
zum-zum dels borinots i avespes, i el fregadís de les espigues
mogudes pel vent, l'oració de mossèn Esteve i el seu company
semblava una remor més; pero una remor tan forta, que cuidava
ofegar les que se sentien ça i enllà cantant la vinguda de
l'istiu. Entre el corrent de l'aigua, i el brandeig onejant dels
blats, i el voleiar de les papallones, i el vaivé dels segadors,
que en alguns indrets ja començaven la feina, el moviment dels
dos caminants semblava el més seguit i el més segur i el més
ferm.

I era que, tant a mossèn Esteve com a en Biel, els guiava la fe i
l'esperança.

Els objectes que els duien a ciutat eren dos: l'un el de
respondre mossèn Esteve a l'interrogatori a que el volia sotmetre
el bisbe, informat, per un parent de can Bartra entrant a la
cúria, de la protecció donada a en Biel per ell; l'altre el
d'anar a topar el comte i demanar-li ajuda per al llicenciat de
presidi, assedegat d'empendre una vida de pau i de treball.

Durant les hores de solitud que havia passat a la torre, havia
rumiat molt, en Biel. Havia rumiat i somiat. I tots els seus
rumiaments i tots els seus somnis havien anat a parar sempre a
una mateixa reflexió: que, amb algú que el protegís, podria
encara fer-se home. Per això, el dia que va topar-se en ple bosc
amb mossèn Esteve, va semblar que se li obrís el portell de
l'esperança, i, buidant totes les angúnies que el consumien, va
explicar, fil per randa, al sacerdot, totes les faltes que li
pesaven sobre la consciència, tots el seus propòsits espatllats
per la malvolença de la gent del poble, tots els seus esclats
d'ira en considerar la seva desgràcia, tota la seva fam de
justícia, malmesa per la de venjança que feia niar dintre el seu
pit la vida de bèstia ferotge que es veia obligat a dur.

I en veure l'aire d'amor amb que el capellà escoltava la
confessió de les seves culpes, i en escoltar els sanitosos
consells amb que l'aconhortava, va créixer més i més el seu afany
d'esmena. I en créixer aquest afany, va recobrar coratge, tant de
coratge, que fins va demanar al bon vellet la protecció que li
mancava per a dur a bon terme les dèries que d'algun temps ençà
feien estada dintre el seu magí, i que eren les de convertir la
torre del Barbut en masoveria, transformar en hort l'erm que
tenia al davant, aprofitar per a sembrats les dues o tres grans
clarianes del bosc, i plantar de vinya els terrenys que fossin
aptes per al cas.

Les obres que caldria fer a la torre eren molt poques. Amb el
temps que hi havia tingut el cau, se l'havia anada conjuminant de
mica en mica, adobant amb toves i teules que havia trobat
arreconades, els coberts espatllats, refent els fogons per coure
la minestra, apedaçant les portes esquerdades, i tapant amb
pedres i fang els esvorancs dels murs.

I això ho havia fet sense esmerçar-s'hi altra cosa que les seves
suades; perque, amb tot i el mal nom que tenia la torre,
conservava encara quelcom del temps, no aconseguit per cap dels
vivents del poble, en que havia sigut habitada per una pila de
generacions, que n'havien fet un niu d'amor i de treball, fins
que els francesos n'havien foragitat la darrera.

D'aleshores datava el nom de _torre del Barbut_ amb que es
coneixien aquelles ruïnes, en memòria del capità de l'escamot que
va fer-ne la seva caserna i que va morir-hi al cap d'alguns
mesos, socarrat per les flames amb que els pagesos varen venjar
la gosadia d'haver convertit en torre dominadora de tots els
encontorns un angle de la casa.

El que havia succeït era que, de generació en generació, el fet
havia anat transformant-se, i el capità barbut s'havia convertit
en bruixot, i la torre en paratge maleït, del qual convenia
apartar-se'n com de la pestilència.

Per això ningú havia volgut habitar-hi mai més, ni conrear les
terres que vorejaven la casa.

* * *

I, per això també, aquell dia, quan mossèn Esteve (després de
passar dues hores amb el senyor bisbe i de deixar-lo plenament
convençut de la justícia del seu ben obrar amb en Biel, va
presentar-se amb el seu protegit al comte, el va deixar
esmaperdut de sorpresa. Però encara no havien baratat una vintena
de paraules, que ja el senyor de la propietat sentia que se li
encomanava l'engrescament per l'empresa.

Justament, el comte, jove rebrot d'una família de nobles
disbauxats, l'havia donada per contradir les tradicions dels seus
pares, i menava una existencia activa, d'home veritablement útil,
enamorat de tot el que signifiqués activitat i treball.

Convençut que qui sembra cull i que per a obtenir bones anyades
no cal estalviar la llavor, així que, a vint-i-cinc anys, s'havia
trobat amo d'un patrimoni escrostonat i aixafat sota el pes dels
deutes, havia fet un punt dels seus venent-se totes les terres
que li havien calgut per a passar ratlla i per a poder posar en
camí de millora les propietats que li quedaven lliures.

Arrossegat per la seva febre de millores, havia transformat en
camps ufanosos els ingrats ermots, en regadius verdejants les
terres resseques, i en grans farineres alguns dels pobres molins
que tenia arrenglerats tot a vora del riu, des de Cassanelles a
la plana. I tant i amb tant de seny havia treballat, i tan bon ús
havia sabut fer de tots els avenços, que en pocs anys havia refet
el patrimoni.

L'únic que no havia aconseguit era treure bona estella dels
boscos i de les terres que vorejaven la torre del Barbut. I com
que no havia trobat mai comprador, ni havia volgut
encarregar-se-li'n cap pagés, havia acabat per abandonar
semblants paratges a la natura, acontentant-se amb fer guarnir
alguns pedrers, amb el fi que hi fessin cau els conills i
tenir-hi caça segura.

Un cop explicada per mossèn Esteve la història i els propòsits
d'en Biel, aviat varen entendre's. De primer farien tan sols una
provatura, artigant un parell de clarianes del bosc i convertint
en hort un tros d'erm; després, si la cosa donava, podrien
estendre's més, i fins, si convenia, comprar bestiar i un molí de
vent per a encinglar l'aigua fins a la casa.

-Això serà més endavant- deia el comte, -quan la cosa comenci a
donar i vós us caseu i formeu família. De primer antuvi, l'únic
que farem serà posar sínia al pou per poder regar les
hortalisses. Cabalment, al Mas de la Caula tinc encara tots els
ormeigs de la que hi habia abans de fer-hi obres. D'eines, amb
una requisa per dos o tres masos, en tindrem més que no en
vulguem. Amb aix, una ròssa per la sínia i les obres que farem al
dipòsit de l'aigua i a la casa, ja podrem anar fent. Hem de veure
si, d'una vegada, la torre del Barbut torna a ser el que havia
estat. Perquè, per més que diguin, en altres temps la propietat
de Cassanelles era de les millors que havia tingut la família.

-Prou que es veu. I una bona pila de coses hi ha que ho
assenyalen. Els estables, les corts, el dipòsit...

-Doncs a veure si la fem reeixir.

-Per mi no es perdrà pas.

-Per mi tampoc.

I, aixecant-se de la immensa cadira de braços en que estava
assegut, va donar a entendre, el comte, que per a ell no hi havia
més de que parlar.

Aleshores, mossèn Esteve, estrenyent amb la seva mà ossosa i
descarnada la que li allargava el comte, fina com d'una
senyoreta, però robusta i ferma com d'un home fort, va confegir:

-Fins a...

-Fins d'avui en quinze, que ja hauré estat al Mas de la Caula i
pujaré per veure el que s'hagi de fer i enllestir el tracte- va
interrompre el jove senyor. I, donant un copet encoratjador a
l'espatlla d'en Biel, va acompanyar-los, a ell i al sacerdot,
fins a la porta del seu despatx, més semblant al d'un home de
comerç que al del cap de casa d'una familia noble.

Després va asseure's darrera l'escriptori, va pendre un full de
paper, i va començar a fer plans i xifres.

El seu front espaiós, la seva cara de linies robustes, i la seva
barba rogenca i forta, contrastaven amb l'aire afeminat del seu
pare, que es veia en retrat al seu darrera.

De sobte va aixecar la testa i va quedar rumiós. Passat
l'engrescament del primer instant, acabava de sentir-se
pessigollat pel dubte. Però ben aviat va foragitar-lo de si,
considerant que el que anava a arriscar era una mesquinesa
comparat amb els aventatges que, si la cosa anava bé, podia
produir-li. I, que hi aniria, era gairebé segur. L'energia i el
coratge de que havia donat sempre mostra en Biel n'eren penyora.
És veritat que aquest coratge i aquesta energia tambe els havia
demostrat per al mal; però ¿qui sap qui era que en tenia la
culpa?

En fi,- va acabar per dir-se: -qui no sembra no cull.

I, prenent resolut la ploma, va escriure al bander de Cassanelles
encomanant-li respecte per a en Biel com a llogater de la torre
del Barbut i les terres que l'enrondaven.



IX

PER BON CAMÍ

Abans de decidir-se a treure la cara per ell, acompanyant-lo a
cal comte, mossèn Esteve havia volgut provar-lo, a en Biel. De
primer antuvi, amb l'intent de donar exemple als veïns del poble,
l'havia pres a jornal perquè li arreglés l'hort. Després, un cop
convençut que el minyó tirava per bon cap, havia fet mans i
mànegues per trobar qui el llogués.

Això sí, per a aconseguir-ho va caldre que portés la seva
protecció fins al punt de parlar, un diumenge, a cor d'altar, de
l'obligació que té tothom de donar adjutori al desvalgut, i dels
mals sentiments que es necessiten per a no perdonar les faltes
d'altri encara que vagin seguides d'un bon penediment.

I va ser tan apropiada al cas la seva prèdica, que més de quatre
feligresos, sentint-se'n corferits, en sortir de missa varen
acostar-se al minyó i varen oferir-li jornals.

Després, en els rotllos que es varen formar a plaça com cada
festa, totes les converses varen recaure sobre les paraules del
rector, naixent al punt dos partits: l'un format per la dotzena
de pagesos entrants a la rectoria i per uns quants dels que,
acostumats de més de trenta anys a creure en un tot a mossèn
Esteve, l'obeïen com les ovelles al pastor; l'altre compost dels
joves eixelebrats que, enardits per l'hereu Bartra, sostenien a
peu i a cavall que el capellà repapiejava i que en Biel era un
murriàs de set soles.

Amb tot, al cap de pocs dies, quan varen començar a córrer les
lloances que feien del jove tots els que havien provat de
llogar-lo, varen calmar-se bon xic les malvolences, i molts dels
que abans li haurien negat una set d'aigua varen començar a
tornar-li el salut, que ell dirigia a tothom.

L'alegria que això va donar-li no tenia fi ni compte: li semblava
que havia començat a viure de bell nou. Per això, sentint-se
encoratjat, va resoldre deixar la vida esquerpa que duia, i va
demanar acolliment a l'hostal, abandonant la torre del Barbut. La
llàstima va ser que, al cap de pocs dies, l'hostaler va donar-li
comiat a causa dels parroquians joves que li sostreia l'hereu
Bartra.

Llavors, obligat altre cop a refugiar-se a la torre, va sentir
nàixer dintre seu el desig de fer-ne un niu de treball, fecundant
les terres que l'enrondaven.

I va corprendre'l amb tanta força aquell desig, que, ja abans de
fer-lo avinent el capellà, va començar a esmerçar totes les
estones que no treballava per altri, a apedaçar portes, tapar
goteres, adobar esvorancs i refer teulades; enginyant-se de tal
manera, que en poc temps va arribar a fer d'un tros d'aquells
murs i coberts escrostonats una estada segura, en la qual va
poder amagar, sense temor que les hi afanessin, les poques eines
que havia pogut comprar amb els seus estalvis.

-Tanmateix és altra cosa, això, que no pas divertir-se fent mal!-
va exclamar contemplant la seva obra i comparant-la amb la que
havia dut a terme, al camp de can Bartra, pocs mesos abans.

I, decidit més que mai a perseverar en la bona ruta, va anar a
topar el senyor rector, i va exposar-li els seus plans, que varen
començar a rependre bona adreça amb l'anada a ciutat.

Feia pocs dies de la sentada amb el comte, quan va venir-li una
nova alegria. Va donar-la-hi en Costa ferrer, qui veient que la
seva rigor amb la Malena no li ocasionava més que disgustos, i
tement que qualsevol dia la mossa li fugís de casa, va acabar per
deixar-la lliberta i per dirigir la paraula a en Biel.

-Encara podé sí, que hauré de rosegar-lo per gendre- havia
rumiat.

I, un dia que va topar-s'hi tu per tu, al mig del carrer, mentre
anava amb el vell Pitxela a beure una titlla, veient que el seu
company aturava el minyó amb l'intent de llogar-lo per a la sega,
va quedar-se palplantat a la seva vora, esperant que enllestissin
el tracte.

-Quin dia es comença?- va preguntar en Biel.

-Demà passat- va fer en Pitxela.

-Doncs compteu amb mi.

I anava ja a tirar carrer avall, quan el ferrer, que fins
aleshores no havia badat boca, li va dir, tot d'una, després d'un
gran esforç:

-És dir, que et decideixes a llaurar dret?

-No en faria poc, de temps, que hi llauraria, pel meu gust!- va
respondre ell, amb certa recança. I va afegir, com si parlés amb
si mateix: -Emprò costa molt, de seguir la rega, si a un
l'agullonen per fer-l'en apartar.

-El que cal és que no tornis a la mala vida.

-Hi ha pas perill.

-Per tu faries, si de cas.

-Pla que podeu dir-ho.

-Vaja, adéu i bona perseverança.

-Adéu-siau, i grans mercès pel consell. I, a vós, per la feina,
Pau.

I, mentre els dos vells es ficaven a l'hostal, ell va seguir la
seva ruta fins part d'avall del poble, on va trencar, boscos a
través i costes amunt, cap a la torre. Justament aquell dia no
tenia feina i havia baixat a cercar-ne. I com que la que li havia
ofert en Pitxela no l'havia de començar fins l'endemà passat,
volia deixar enllestida la menjadora que havia guarnit a
l'estable, amb el fi de tenir-ho tot a punt per al dia que el
comte li complís la promesa de donar-li una ròssa per a la sínia
que havia de posar-se al pou.

L'alegria el regirava de cap a peus i li encomanava ganes de
córrer i de follejar com quan era criatura i veia al seu davant
la vida riolera.

I era que també li veia, de riolera, ara com ara: la veia riolera
i sobreexint de promeses, amb un enriolament que l'esponjava i
l'entendria tot. Les primeres passes ja eren donades. Tenia feina
i ganes de fer-la, set d'amor i fiances d'apaivagar-la.

Perquè allò que el ferrer hagués arribat a enraonar amb ell, era
un bon senyal. ¡Pas poc, que ho era!

Amb tot, el que el tenia més satisfet era el bon resultat de la
seva visita al comte, perquè comprenia que d'allí en podia
arrencar la ruta que el dugués al benestar.

Els dies que mancaven per a la vinguda del senyor li semblaven
setmanes; i la seva frisança era tan forta, que, de pic o de
palada, no passava dia que, per feina que tingués, no aprofités
una estona per a resseguir de cap a cap i en tots sentits les
terres que havia de menar. Aquell dia mateix, abans de fer cap a
la torre, va arribar-se fins a la clariana de bosc que donava a
ponent i en la qual volia sembrar blat; va escatir entre si, i
sobre el terreny mateix, els aventatges i desaventatges que tenia
el pendís de llevant per a plantar-hi vinya: va estar llarga
estona rumiant sobre les tallades que convindria fer al bosc; i
va tirar plans respecte als punts on caldria fer parets seques
per privar les esllavissades.

Quan va arribar a la torre, el sol ja era alt.

-Ja soms a casa!- va dir-se bleixant satisfet.

I, traient-se de la butxaca una clau mig menjada pel rovell, va
obrir el vell forrellat que tancava la porta forana, va entrar a
dins i va entaforar-se per un porticó de la dreta fins a arribar
al lloc que en altre temps havia sigut estable. Enlluernat per la
claror del defora, va dirigir-se, a les palpentes, cap a
l'espirall que hi havia al fons de la cofurna, i, després
d'obrir-lo, va acostar-se al punt on hi havia la menjadora, per
clavar-hi algunes llates que hi mancaven.

Després va tornar a l'entrada i va fer el recompte de les eines
que havia pogut arreplegar: un magall, un rascle, un tràmec, un
cavic, un parell d'estassa-barders i una forca.

Com que eren ventureres i totes tenien un sis o un as, va
disposar-se a adobar-les, bo i asseient-se al pedrís del pas de
la porta.

Però, abans de començar la feina, va dirigir la vista enllà,
resseguint, d'una llambregada, el poble i els camps i boscos que
el circuïen, les hortes esteses en rengle tot darrera les cases,
i els prats que clapaven al terme. Una foguerada d'enveja li va
encendre la còrpora. Aquelles mars de blat ros a punt de segar,
mogut a onades per l'empenta del ventijol; aquelles hortes
esclatant de verdor i d'ufana; aquells olivets i aquelles suredes
i aquells saulicars que cobrien amb l'espessor de llurs branques
les crestes i vessans de muntanya i les vores del córrec i del
riu; semblaven donar-li una mena d'embriaguesa que li feia perdre
el món de vista.

Comparant tanta riquesa com l'enrodonava, amarada de llum i
sobreeixint de vida, amb el ressec ermot que tenia al seu davant,
al peu mateix de la torre, li venia una forta angúnia, i li
semblava que clamava al cel allò que aquella gran llenca de
terra, prou apta per a donar bons fruits, hagués estat tants i
tants anys sense ningú que volgués conrear-la. ¡I tan bona com
era, i tan a prop com tenia el pou i el safaretx per a poder-la
regar abundosament!

El que és per aigua, hi ha pas por que la cosa falli.

I, com si volgués assegurar-se'n una vegada més, va deixar el
magall que havia començat a manegar i va acostar-se al brocal del
pou, dirigint la vista per la caixa fins a veure l'aigua, que,
com si fos un ull de la terra, esclatava de lluïssors.

Emmirallant-s'hi encisat, va estar quiet llarga estona, com si no
sabés avenir-se que fos el mateix de pocs mesos enrera.

I en bona fe que no ho semblava pas, el mateix: la catxutxa amb
què havia tornat de presidi, l'havia baratada ja per una
barretina vermella, que duia de gairell i formant cresta, a tall
de gorra frígia; la seva cara, en la qual abans deixava crèixer
el pèl a sa saor, es veia ara afeitada i llisa com la calba de
Sant Pere; el posat garneu i feréstec que feia seguidament durant
la seva vida de bestiola salvatge, havia deixat el lloc a una
mirada dolça i una mitja rialla constant de persona feliç.

-Sembla mentida que un hom pusqui canviar així- pensava, bo i
contemplant-se.

Però tot d'una es va redreçar, i, enfilant-se al damunt de la
barana del dipòsit, que arrencava de la paret del pou, va saltar
a la banda de dintre i va començar a resseguir-ne, un per un,
tots els esvorancs, que eren molts i ben grossos. Tant, que les
pedres que n'havien caigut tapaven bon tros de l'entovat del
fons, cobert, per altra banda, d'herbes de tota mena que hi
creixien ufanoses, enfonsant les arrels en les juntures de les
toves.

-N'hi haurà pas prou, d'una rebatuda- va exclamar neguitós.

I no va comensar a desempallegar-se del neguit fins que, havent
anat a cercar un estassa-bardes, va posar-se, amb gran braó, a
netejar el dipòsit de blets de paret i romagueres, de fonolls i
garrigues, d'espargoleres i lligaboscos, amb l'intent que el
senyor, quan hi anés, no s'espantés de les obres que caldria
fer-hi. El cas era que ho trobés tot mig endegat i a punt de fer
servitud, sense esmerçar-hi gaires cabals.

Ja era prop de migdia, i el sol queia gairebé a plom. Una gran
calma, torbada només pels zumzeigs de borinots i vespes i pels
crits de les cigales, que barrejaven llurs cants amb els que
entonaven les granotes per les obagues del córrec del Home-mort,
s'havia ensenyorit de tot el terme, que semblava dormir amb un
son pesat, com si se sentís atuït per la feixugor de la bona
anyada que anunciaven els blats, ajaguts pel gra que esclatava en
les espigues; els fruiters, esqueixats de branques al pes de la
fruita assaonada; i els horts, clapats arreu per la vermellor de
les tomates i els pebrots, i per la verdor blavosa de les
mongeteres, atestades de tavelles grasses i fortes.

Enardit per la roentor de la migdiada i per la suor que el xopava
de cap a peus, en Biel sentia tan fort l'embriaguesa del treball,
que li cuidava fer perdre el món de vista. Semblava que cada nou
cop de braç li despertés nova força, i que a cada feix de brossa
que arrabassava li creixés l'afany de fer seguir la que quedava
arrapada a terra.

Fins que el dipòsit va quedar net no va recordar-se que, des de
la bullinada de sopes que s'havia engolit en llevar-se, no havia
tastat un mos.

Per això va ficar-se altra vegada dintre l'estatge, arribant fins
a la llar, en la qual feia la xup-xup, penjada en els cremadells,
al damunt del caliu, una olla, plena de trumfes i fulles de col,
que havia posat a bullir abans de baixar al poble. Va
despenjar-la amatent; va aplegar, d'un sacotell que tenia a un
recó de cuina, un gros guimbarro de pa mut; i, després
d'esbardellar, d'un cop de puny, una grossa ceba que guardava
sobre els fogons, va posar-se a dinar amb la mateixa gana que si
anés endarrerit de vuit dies.

Després va abeurar-se en un càntir esgalletat i sense nansa, que
havia trobat, pocs dies abans, prop de la font; va sortir altra
vegada al defora, va aplegar el magall, i acabant-lo de manegar
en un dient de parenostre, va fer algunes passes en direcció al
tros de terra que volia convertir en hort.

El sol començava a empendre la davallada de la tarda. L'aire, en
moure's, portava alenades de fresca que feien bleixar amb delit.
Els arbres del bosc remorejaven alegrement.

Revifat per la minestra engolida, el minyó, amb l'intent de
provar l'eina, la va agafar pel mànec, va aixecar-la amb ferma
embranzida com si en volgués clavar la punta al cel, i deixant-la
caure de sobte amb sobirana empenta, la va enfonsar dos pams en
la terra eixuta.

I va ser tant el braó amb què va fer-ho, que fins va perdre el
món de vista, semblant-li que, del cop rebut, la terra
s'enfonsava i s'estremia sota els seus peus.



X

LA VISITA DEL SENYOR

El temps de segar, va ser-ho, per a en Biel, de gros tragí. Com
que a treballador ningú el guanyava, no li va mancar feina; i com
que volia que, quan arribés el comte, trobés, a la torre i a les
terres que l'enrondaven, senyals del canvi que havien de sofrir,
en lloc de dormir a les cases per a on treballava, se n'hi anava
al seu refugi, furtant hores a la son per poder-les esmerçar
artigant tot el que havia de ser camp i hort, acabant d'enllestir
l'estable, i fistonant de paret seca el pendís on tenia el
propòsit de fer vinya.

I era tanta la febre amb què s'havia emprès la tasca, que fins va
estar uns quants dies sense recordar-se gairebé de la Malena ni
fer cap marrada amb l'intent de topar-s'hi. No eren pas marrades
el que li calia.

A la nit, quan s'ajaçava, capolat, al damunt de la palla,
semblava que ho fes amb certa recança, com si cometés una mala
acció. I si bé el lassament de tot el dia l'obligava, vulgues no
vulgues, a donar al cos el descans que li demanava, dormia amb un
son prim, que s'esvaïa a la més lleugera remor o al més petit
cruiximent.

Molts cops, ni adormit reposava, puix que la seva testa, bullent
del gavadal de cabòries que l'omplien, començava a portar-lo pels
viaranys del somni, presentant-li un benvenir rialler, una
existència de pau i d'amor, una vida de treball honrat.

I així com de dies, enfebrat per la tasca, no tenia temps de
pensar en els seus amors, de nit no deixava mai de sentir-se'n la
testa plena.

Alguna matinada, passant pel poble desert, havia tingut la
pensada de llançar un roc a la finestra de la Malena, amb
l'intent de garlar una estona; però, uns cops perquè anava amb la
colla dels segadors, i altres perquè la feina l'esperava, sempre
havia passat de llarg. ¡Bé tindria prou temps, més endavant, per
a pensar en els seus intents de casori!

Amb tot, un dia, cap a les acaballes de la sega, quan la feina ja
afluixava, va passar per davant de la ferreria a entrada de fosc;
i, veient la mossa asseguda al pas de la porta, se li va plantar
al davant.

-Santa nit, Malena.

-Ditxosos els ulls!- va fet ella en to mig de reny, mig de
recança.

-La feina: sabes?

-Bona excusa té, el malalt!...

-A ont és, el ferrer?

-Que encara et fa por?

-Por no... emprò respecte, sí.

-Doncs que no te'n faci. El tenim girat com una mitja. Tu porta't
com fins ara, i ja veuràs com sortirem a vores.

-Poc te crec.

-T'ho ben juro. Com que en Jan se casa, i com que sap per mossèn
Esteve que el senyor comte et vol fer home... entenes?...

L'arribada del ferrer, que venia de fer la titlla, va sobtar el
minyó. Però, així que va anar per a esmunyir-se, en Costa el va
deturar.

-Sembla que et faig paor.

-Més que goig: sabeu?

-No sé per què ho dius, això.

-Com que tot me surt esguerrat...

-Doncs el cas és fer els possibles perquè no hi surti.

-Prou que m'hi escarrasso!

-Ja ho sé. I tot el poble ho sap.

-Mentre ho sapigueu vós... i aquesta...

I, com si fos un ocell de la primera volada, en Biel va sentir
que una onada de sang el sufocava, i va prendre comiat a
correcuita per a dirigir-se lleuger cap a la torre, on va estar
treballant fins a nit entrada.

Havent plegat, i aprofitant el clar de la lluna, va donar una
volta pels circuits. Al cap de dos dies havia d'arribar el comte,
i estava amb ànsia per saber la impressió que el seu treball li
faria. Prou que ho veia, que havia de ser bona; però el mateix
desig li encomanava el dubte... un dubte semblant al que havia
sentit en altre temps quan amb tot i tenir l'assegurança que la
Malena l'estimava, no li gosava declarar el seu amor, tement una
revolcada.

Per fortuna, el senyor, que va comparèixer amb la tartana al
dematí del dia assenyalat, era persona entesa, i es va quedar
esmaperdut en veure els canvis soferts en la seva propietat. Se'n
feia creus, que un home sol, sense esmerçar-hi més que hores
escadusseres, hagués pogut fer tant en tan pocs dies.

Mentre resseguia les terres acompanyat d'en Biel, que amb
experiència de bon terrassà, li anava explicant els projectes que
tenia per a aprofitar-les segons les aptituds de cada tros, tot
era fer lloances.

-Bé, minyó. La cosa marxa molt millor del que em pensava. N'estic
content, molt content.

-Això fa pler- mormolava en Biel, tot sufocat.

I, quequejant a causa de la confusió i de l'alegria que li
regirava els dintres, seguia l'explicació dels seus plans.

-Aquí, sota la casa, al morro del dipòsit, hi arranjarem l'hort.
Per ara ja serà prou gran. Con posem el molí de vent porem
eixamplar-lo. Més avall hi farem un clap d'oserda per la ròssa; i
a les dues clarianes del bosc, sègol i blat. Si poguéssim fer una
tallada que en fes una de sola, de totes dues, ¡quin bé de Déu de
camp hi hauria, rellamp!

El comte, enardit per l'engrescament del jove, començava també a
engrescar-se. Ja veia en Biel convertit en cap de família, amb un
parell de mossos a les seves ordres, dirigint els treballs que
convertirien en fecundes les terres ermes que l'enrondaven,
criant bestiar de tota mena per engruixir el guany, predicant amb
l'exemple l'amor a la terra.

Una gran confiança s'apoderava del senyor, que veia en els braços
nervuts, en les mans cepades, en les espalles fermes del minyó,
la vera imatge de la força i de la voluntat.

-Va bé. La cosa marxa. Ja em sembla que us veig passant la mà per
la cara als pagesos de tots aquests volts. No n'hi ha cap que
tingui la vostra empenta. El que cal és aguantar ferm. Fins ara,
que heu estat un miserable, us heu vist escarnit de tothom; però
¡ai de vós el dia que arribeu més amunt que l'altra gent!... Ja
podeu comptar que aquesta girada que heu fet per canviar de ruta,
no us servirà de res, i tornareu a ser l'ase dels cops.

-No serà si a Déu plau.

-Pel cas que això sigui, proveiu's de paciència i arrapeus's a la
sotana del rector: no fos que tornéssiu a fer una atzagaiada com
la del Picotí.

En Biel va tornar-se vermell com el cor de la síndria. Però,
revenint-se de sobte, va dir, amb certa solemnitat:

-Ni que em matessin!... Val pas tant la meva vida com les
angúnies que m'ha costat la del Picotí.

I va girar la conversa, tornant als seus propòsits d'aprofitament
de les terres que trepitjaven. De tant en tant, i sense deixar
d'enraonar, s'ajupia, agafava una terrossa, la maurava, la
fresava i la rebregava entre els dits, i acabava per
esbocinar-la, després de fer-ne veure les qualitats al comte.

I el comte s'anava engrescant més i més, i li anava fent noves
promeses. La ròssa de què havien parlat s'havia convertit ja en
una bona mula; les eines ventureres, en noves de trinca; l'adob
del dipòsit, en adob i eixampla. Fins va prometre que, si la cosa
anava bé, posaria el molí de vent molt abans del que havia
pensat.

-Ah! una cosa!- va ajustar de cop: -Que no penseu casar-vos?

-Tan ple pusqui.

-Ja en teniu alguna d'ullada?

-Prou!

-Doncs el dia que us caseu tindreu el molí.

Tot el matí varen passar-lo fent calendaris, bo i escatint les
condicions del tracte, en el qual el senyor donava a en Biel tots
els aventatges que podia desitjar. Les obres les faria pel seu
compte; les eines, la mula, la provisió de minestra, tot el que
calia per a esperar la tardor, en què les terres començarien a
donar, ho bestreuria, cobrant-s'ho després a xics i a miques; la
collita la hi condonava tota per tres anys, i per cinc la de la
vinya.

I encara, un cop passat el temps estipulat, no volia pas
escanyar-lo: amb un quart del guany en tenia prou. Això sí: volia
honradesa i bona conducta. Sinó, tracte romput.

-Hi ha pas por! hi ha pas por!- repetia en Biel, boig d'alegria.

El sol ja era a la meitat del seu camí, quan varen baixar tots
dos a l'hostal, on els esperava ja en Tomàs, el vell mestre de
cases, a qui el comte havia fet avisar pel mosso.

De primer antuvi, en proposar-li l'adob de la torre del Barbut,
va semblar que ronsegés; però tot seguit, en veure que el senyor
estava resolt a fer pujar gent de ciutat, va fer amb un
arrufament de nas i mig aclucant els seus ullets de fura:

-Veurà: jo ho dic per la mala fama que té la torre. Emprò, si el
gony s'ho val, també ho faré. Perquè, per més que diguin, hi crec
pas, jo, en bruixes. Sap a on són, les maleïdes? Al celler, són.
Perxò, ara que el vi va escàs, no n'hi ha tanta de munió com en
aquell temps...

-Bé, deixeu's de bruixes- va interrompre el senyor. -¿Voleu fer
les obres o no voleu fer-les?

-És clar que les vui fer, pobre de mi!

-Doncs entesos: aquesta tarda pujarem a la torre i enllestirem
els tractes. I el dilluns vinent, mans a l'obra.

I va despatxar el vell amb una mirada.



XI

ENDAVANT I FORA!

Ple de confiança i enardit pel senyor rector, amb qui
s'aconsellava sempre, en Biel anava arrodonint la seva obra.
Llaurant primer els camps, per a fer-hi després els formigons que
havien d'adobar les terres i deixar-les a punt de rebre la
sement; aprofitant el ruixat que entendriria les que havien de
ser hort, per a fangar-les i femar-les; enterrant la llavor del
blat de moro, i conjuminant crestalls per plantar els ensiams o
la granussa; esmerçant les hores escadusseres a vallejar la vinya
o a fer de manobre al vell Tomàs, que apedaçava la torre a pas de
tortuga; va anar passant l'istiu sense pensar en res que no fos
la seva dèria i sense baixar al poble sinó els dies d'anar a
missa, en què, després de visitar mossèn Esteve, solia anar una
estona a cal ferrer, on era ja rebut com a xicot de la Malena.

De l'altra gent no se'n capficava: tenint un amo com el comte per
a protegir-lo, un rector com mossèn Esteve per a encoratjar-lo, i
una mossa com la Malena per a donar-li esperances, ja no
necessitava res més que l'ajuda de Déu.

I en veure que aquesta ajuda semblava davallar-li del Cel a
gavadals, i en contemplar com la casa es convertia de catau
ferèstec en habitació endreçada, i com s'anava apedassant el
dipòsit i com es vestien de verdor esclatant les feixes dels
camps i les regues de l'hort, girava agraït els ulls en l'aire i
se sentia feliç i ple de fiances en el benvenir.

El poble, per la seva banda, tenia la vista fixa en la torre del
Barbut. Però qui li tenia més era l'hereu Bartra, que, amb tot i
estar a punt de casar-se amb una minyona de Vilavessant, no se
sabia avenir que un perdulari com en Biel se n'hagués d'endur la
mossa que ell havia fet blanc de les seves cobejances.

Enfaristolat fins al capdamunt, no parava mai, per mica que en
tingués ocasió, de malparlar del seu enemic, del qual contava els
fets més criminosos i les malvestats més baixes. Els diumenges,
durant l'estona que en sortint de missa passava a l'hostal amb
els seus amics, solia marejar a preguntes el vell Tomàs,
atiant-lo perquè l'ajudés en la seva mala tasca i contés els
secrets d'aquell lloc, que, segons les dites del poble, havia
estat, des d'una colla de generacions, el cau on les bruixes
concertaven llurs malifetes.

Però el vell Tomàs, sempre sorneguer, sempre viu, somreia amb
somrís prometedor, es bevia, got darrera got, l'aiguardent que li
oferia en Jan, i acabava per no dir res i per allunyar-se de
l'hostal així que se sentia brunzir la primera batallada de les
dotze.

-Vaja, governar-s'hi- deia, sense deixar de somriure.

I, amb el mateix aire sorneguer que duia a l'entrar, s'encaminava
xano-xano cap a casa seva, fent l'orni a les preguntes amb què
des de la porta de l'hostal, l'apedregava en Bartra.

Mentrestant, d'aquelles pors misterioses que a la tornada d'en
Biel s'havien apoderat de tothom, ja en quedava poc rastre: eren
comptats els que creien encara, a peu i a cavall, que el minyó
tenia tracte amb les bruixes; però, com que eren els més
baladrers i perfidiosos, el caliu, bé que colgat de cendres,
espurnejava encara, i fins els més entrants a la rectoria i els
més coneixedors de la virada del jove no deixaven de sentir el
rau-rau del dubte. Comptat i debatut, ¿qui els en responia, que
aquell aire mansoi que havia agafat, d'algun temps ençà, en Biel,
no era la pell d'ovella amb què disfressava la seva mala sang?

Amb tot, aquestes temors es quedaven encauades pels dintres dels
que se'n sentien corpresos, i en Biel no n'havia esment. I com
que, llevat de la dotzena d'eixelabrats que tenia per companyons
l'hereu Bartra, tothom l'acollia amb bona cara i no trobava ningú
que li negués el bon dia, va arribar fins a creure que les
malvolences de la gent havien quedat del tot esborrades, i va
beneir des del fons del cor el punt i l'hora en què va posar els
peus al poble després de la seva estada a presidi. Al cap i a la
fi, ¿què eren els desenganys passats i les penes suportades als
primers temps, si es comparaven amb el benestar d'ara i les
felicitats que li prometia l'esdevenidor?... Ben mirat, res. Fins
potser li havien portat la sort; perquè, si tothom li hagués fet
bona rebuda, mai se li hauria acudit la pensada de refugiar-se a
la torre, i encara menys la de conrear les terres de l'entorn:
els únics camins que se li haurien presentat oberts haurien estat
el d'anar a jornal o el de llogar-se de mosso a qualsevol casa on
li haguessin volgut fer la vida.

¡I no eren poc diferents, aquells viaranys, dels que se li
presentaven ara! ¿Quan s'ho hauria pogut esperar, allò de veure's
menant una propietat tan bona com la del comte?

Cada cop que se li acudia aquesta pensada se sentia regirat de
cap a peus per una esgarrifança de felicitat. I en eixamplar la
vista per les clarianes del bosc, convertides en camps plens
d'ufana... i en contemplar la verdor esclatant i fresca de les
mongeteres, i el to cendrós dels bròquils, i les tofudes mates
dels ensiams i escaroles... li semblava trobar-se en presència
d'un miracle en el qual ell no hi tingués art ni part. Tot i sent
tantes les gotes de suor que hi tenia foses i les jornades de
fatiga que hi duia esmerçades, trobava que no eren res en
comparança de l'abundor de fruit que li prometia aquell bé de Déu
de viandes a mig créixer.

De les vegades que s'havia ajagut cruixit, amb la camisa
encastada al cos com si formessin ella i pell una mateixa cosa...
amb l'esquena adolorida com si se li mig partís l'espinada... amb
la testa bullent com si la solellada de tot el dia li hagués
deixat el cervell abrusat, ni tant sols en conservava memòria.
¿Per quins cinc sous havia d'encaboriar-s'hi, amb les fatigues
passades?... Acabat de dir, acabat d'oferir. A fi de comptes,
tant de fatiga, tant de repós. I si, després de dotze o catorze
hores de treball, en tenia mitja dotzena per a jeure, ja no
necessitava més.

Però mai se les prenia senceres, les sis hores. Quan no li anaven
les mans li anava el cervell, rumiant plans de millora per a les
terres i conjuminant mitjans d'arranjar la casa com més aviat
millor, amb l'intent de tenir-ho tot a punt per a quan vingués
l'ocasió de collir el fruit del que tenia plantat o sembrat als
camps i a l'hort.

I era tan fort, el seu desig de veure llestes les obres, que no
s'acontentava amb fer de manobre a en Tomàs, sinó que, traçut com
era, fins alguna vegada, quan el vell era fora, li havia agafat
les eines per rebatre un tros de paret o lliscar algun revoltó
mal enllestit.

Però el vell Tomàs, temerós que se li acabés la feina més aviat
que del comte, va resoldre privar-li semblants accions; i, sempre
sorneguer, sempre viu com una mostela, sempre callat i somrient,
va pendre el determini de carrossar cada dia les eines de casa
seva a la torre i de la torre a casa seva.

-Que s'hi faci amb les grapes, si vol- rumiava el vell.

I, des d'aleshores, va congriar-se dintre el seu cor una mena de
despit... una malícia recòndita contra en Biel, de qui ja
començava a malparlar taujanament, no comprometent-se mai, però
deixant endevinar que en Bartra no anava pas del tot fora de camí
en inculpar el minyó de tracte amb els esperits malignes.

I en Biel, mentrestant, feia la seva sense pensar mal de res ni
fer-ne a ningú; capficat tan sols a treballar i moure's,
encaterinat cada dia més a no apartar-se de la via empresa amb
tan bon peu.

Prou que vindria, el temps de poder reposar! El que li calia,
doncs, per ara i tant, era molta atenció, molta voluntat a la
feina.

I, per a aconseguir el seu intent, s'hi enfonsava del tot, se'n
feia un esclau submís, s'hi donava en cos i ànima, no desviant
mai la vista del punt que s'havia assenyalat com a terme de la
ruta.



XII

LO PROMÈS, PROMÈS

L'istiu era a les acaballes quan el tros davanter de la torre del
Barbut va quedar convertit en mas. A la banda del darrera, que
semblava abocar-se damunt del cingle de Mal-vent, no s'hi havia
tocat res, fora les obertures dels dintres, que havien sigut
aparedades.

Emblanquit de fresc, el bocí de casal que havia sigut transformat
es veia resplendir al damunt de les verdors de l'hort i dels
grans tous d'alzines i roures que davallaven fins al córrec. I la
blancor de la casa i la blancor del dipòsit i la blancor del pou,
feien tres taques alegres, que atreien les mirades de tothom.

Amb tot, aquella alegria semblava barrejar-se amb una ombra de
tristesa. Bé pernejava, la mula, dintre l'estable o la sínia; bé
saltironava alegre, en les hores que en Biel no l'havia de
menester, esbrotant d'ací i d'allà les mates d'herba que li feien
fretura; bé es bellugaven pels voltants de la casa mitja dotzena
de porcells i unes quantes d'aviram, esgratinyant la terra...
Però ni aquell moviment de les bèsties, ni el fressejar d'en Biel
anant de l'hort als camps i dels camps a la vinya, ni la remor de
tritlleig que feia l'aigua quan, junyida la mula al vogi,
regalimava dels catúfols i s'abocava a la canal que la duia al
safaretx, arribaven a animar aquell tros de muntanya.

Als primers temps de treball, aqueferat a regirar les terres,
llaurant avui un tros i femant o sembrant demà l'altre, ni tan
sols se n'havia adonat, el minyó, d'aquella solitud en que vivia;
però ara que l'aviram començava a fer-se, i les panotxes de blat
de moro apareixien replenes de gra, i les hortalisses semblava
que es veiessin créixer i engruixir-se; ara que obirava ben a
prop el dia de començar-se a gaudir de tots aquells fruits,
sentia com una mena de buidor.

Però més que mai la sentia a les hores de vaga, quan, no tenint
cap feina a les terres, s'entretenia, per no perdre el temps, a
fer, amb cor de pinya i troncs de cirerer, les pipes i pipots que
baixava a vendre a ciutat i que l'ajudaven a viure.

En semblants ocasions, pensava sempre que li calia fer ben aviat
un determini ben fet: empendre a la Malena, i enllestir el tracte
per casar-se a entrada d'hivern. Un cop de cap, com més aviat es
dóna, millor. Doncs molta més raó tenia per a donar-lo ell, que,
d'ençà que sabia el que era estimació, no n'havia sentit per cap
altra mossa que per la Malena. Sense una dona, la seva obra no
podia tirar avant ni eixamplar-se.

I, encara que pogués, ¿què en treuria, de treballar com un negre,
de sol a sol, atuït per la calda a l'istiu i barallant-se amb les
glaçades a l'hivern, si, al capdavall d'una tirallonga de
fatigues, no hi obirava l'esperança de fer-se una família que li
alegrés la vida i li donés ales per a arribar a una vellesa
reposada?...

El que li calia, doncs, era enllestir la cosa i, abans no vingués
el fred, escalfar la seva casa amb el caliu d'una estimació ferma
que fos la fi de la vida atzarosa que havia arrossegat per tant
temps i el principi de l'existència de pau que veia en somnis.
¡Quina joia no seria la seva en veure, anys a venir, el lloc que
li havia servit d'amagatall en les seves desgràcies, transformat,
per obra i gràcia del treball, en niu de dolçors sense mesura!

Cada dia, a l'hora baixa, mentre les ombres s'anaven ensenyorint
de les clotades i estenent-se rostos amunt, solia encaboriar-se
amb la mateixa cosa. I la remor llunyana de l'aigua que davallava
pel córrec... i la més propera de les dues que, nades sota el
cingle, s'acorrien cap a la plana, convertint-se ben aviat en
riu... i la del doll que, provinent de la sínia que feia anar la
mula, s'escorria fins al safaretx, semblava que bressolessin els
seus somnis rosats d'home verge.

Ben mirat, volia i dolia, en Biel: volia perquè estimava, dolia
perquè, malgrat el seu braó i la seva fam de treball,
s'esgarrifava davant la pensada que qualsevol dia se li
estronqués la sort.

Quin daltabaix, aleshores! Desgraciat ell, desgraciat tothom: la
Malena, el vell Costa, els fills que poguessin venir...

Només de pensar-hi, aclucava els ulls i arrugava el front, com si
volgués foragitar de si la imatge d'una cosa que l'horroritzés!

Amb tot, un dia, mentre contemplava l'olla, que bullia, al cim
dels fogons, curullada de les primeres cols i trumfes que havia
collit a les terres que menava, va sentir-se envaït per una onada
de joia, va somriure satisfet, i va fer una ganyota de menyspreu
als pensaments feréstecs que se li presentaven en munió.

-Bah! bah! Pit i fora! I si vénen mals de cap, els hi farem cara.

I, confiant en el coratge que li havien donat les seves palestres
amb la dissort, va anar a trobar, el mateix dia, mossèn Esteve;
va tenir-hi, dintre el seu despatxet humil, una llarga sentada,
com si es confessés; i va fer-li avinents tots els seus propòsits
per a l'esdevenidor, i el seu intent d'endur-se'n a viure a la
torre el pare de la Malena, que hi podria descansar de la seva
vida de penes i treballs. I tant de cor va parlar, i tanta
veritat resplendia en els seus ulls, que el sacerdot, com si
llegís en la seva ànima, va restar convençut que el canvi sofert
pel minyó no era cosa enganyadora; i, després de sentir-se
sotragat per una esgarrifança de felicitat, va somriure
triomfalment i es va oferir a anar, ell en persona, a cloure el
tracte amb el ferrer.

-Aquesta vegada et vui fer de pare- va dir-li el capellà, bo i
aixecant-se de la cadira de braços i tustant-li l'espatlla amb la
destra.

-Bé prou que li pertoca!- va fer, convençut, en Biel.

I, sentint que les llàgrimes estaven a punt de fer-li traïdoria
escapant-se-li galtes avall, va prendre aquella mà paternal que
sentia sobre, va estampar-hi un petó que va cuidar envermellir-ne
la pell, i va eixir de la rectoria a corre-cuita: tan a
corre-cuita, que ni es va adonar tan sols dels de can Bartra que,
a un recó del cancell, estaven conversant amb el vicari sobre el
casament d'en Jan amb la Maria Betra, de Vilavessant.

L'endemà mateix, havent rebut per via de mossèn Esteve la bona
nova que el ferrer es mostrava tot agradat del matrimoni i
satisfet de desempallegar-se de la ferreria per anar a viure a la
torre del Barbut, va escriure al comte el que feia al cas,
donant-li noves de la collita, i parlant-li d'eixamplar els
conreus i de fer entre els dos camps la tallada de bosc que havia
de convertir-los en un sol.

I el comte, en lloc de respondre a la carta, va presentar-se al
cap d'alguns dies, disposat a fer el que el minyó li demanava.
Però no va presentar-se sol, sinó amb un mestre d'obres de ciutat
que havia d'estudiar la manera d'arranjar el molí de vent que
arrodoniria l'obra de refer la propietat, proporcionant aigua en
abundor per a convertir en regadius algunes de les terres que ara
eren de sequer.

-Lo promès, promès- va dir el comte.

I, després d'una estona de repòs, va emprendre amb en Biel la
volta de la propietat.



XIII

AIGUA, SENYOR!

S'acostava el temps de collir les tardanies, i el cel semblava
girar-s'hi en contra. Tot el poble clamava demanant aigua, i
l'aigua no venia.

Les pobres plantes, mig mortes de set, es retorcien amb aire
tràgic; la terra, resseca, es clivellava tota; els arbres,
marcits per l'eixut, mostraven les copes esgrogueides, i a cada
ratxada de vent es trobaven despullats d'un nou ardat de fulles.

-Aigua, Senyor!- sospiraven, guaitant al cel, els pagesos.

-Aigua, Senyor!- repetien les dones, eixint adalerades, al pas de
les portes, per escorcollar d'ample a ample la volta immensa i
llisa.

-Aigua!... volem aigua!... ¡Necessitem aigua!- semblaven dir els
pàmpols recoquillats, i els esparcets i els blats de moro i les
trumfes.

I l'aigua no es presentava; i fins en Biel, que en tenia per a
l'hort tanta com li'n feia menester, començava a témer que el pou
desdigués, i a perdre l'esperança que els camps arribessin a bé.

Per això, en veure com anava creixent de dia en dia la torratxa
que havia de ser coronada pel molí de vent i que assenyalaria la
data del seu matrimoni amb la Malena, semblava que se la begués
amb la mirada, glatint com un infant que espera veure llesta una
joguina.

Aquell molí era per a ell una esperança. El dia que fos acabat,
les terres doblarien de preu. Pas poc!... Aleshores sí que
s'acabarien les angúnies; perquè, encara que les terres de sequer
patissin, sempre tindria l'esperança de salvar una bona part de
la collita.

En canvi, ara, havia de resignar-se a perdre'n un galan xic, si
Déu no enviava aviat, ben aviat, l'aigua que mancava.

Cada matí en llevar-se, i cada vespre abans d'adormir-se, en
endreçar al cel les seves pregàries pel descans dels que l'havien
dut al món, es recordava també dels que havien de venir, i
demanava aquella aigua que havia d'acostar la data de llur
vinguda. Perquè, si els camps es perdien, ¿qui era que s'atrevia
a carregar-se la creu, anant de cara a un hivern de fam?... Pas
ell!

-Aigua, Senyor!...

L'aigua va venir! Va venir una tarda a entrada de fosc,
arrossegada per un cap de núvol que, menut en aparèixer, es va
anar enfilant en l'aire, fent seguir al seu darrera, a tall
d'immensa cua de pavó, una gran escampadissa de flocs cendrosos,
que, atapeint-se i amudaixonant-se, es varen escampar arreu fins
a deixar el cel sense una clariana, transformant-se ben aviat de
grisos en negres i avançant el vespre de més d'una hora.

Tot el poble es va llençar al carrer. Tot el poble va veure
aquella foscor com si fos un raig de llum, esperançador anunci de
bonança.

-Ja la tenim aquí!... Ja és nostra!...

I els núvols varen desfer-se.

I l'aigua, començant a caure espessa i seguida, va abrigar tota
l'encontrada, rebotent alegrament sobre les teules, escorrent-se
i cantant per xaragalls i entallades, enrossegant-se'n les fulles
malaltisses dels arbres, i traient, de les que hi deixava, un
davassall de cançons encoratjadores.

-Bona pluja, Senyor!... ¡Ànsia, que ara va bé!... ¡No en plouen
poques, de dobles de cotre!- clamaven els caps de casa.

-Aigua, Senyor, que de vi ja en venen!- deien, fent tabola, els
eixelebrats.

-Gràcies, Déu meu!- esclafia en Biel dret a la porta de la seva
estada.

Un batec de joia semblava sotragar les cases, els boscos, els
sembrats i les vinyes. Era un batec immens dels homes i les
coses, dels animals i les plantes, de la terra i el cel; era un
cant de glòria a la resurrecció de les viandes decandides.

Però ben aviat va barrejar-se amb aquell clam de tota la natura
una mena d'esverament. L'aigua, que davallava de primer antuvi
seguit-seguit, s'estimbava, ara, furient, amb fúria de bèstia
esquivada que perd el món de vista. Res de menuts rajolins; res
de gotellada espessa; res de xiuxiueig alegroi: les remors d'ara
eren remors de terratrèmol; els rajolins, davassall; la
gotellada, cascada imposadora.

De temps en temps zigzaguejava un llamp, retrunyia un tro, i tot
el poble trontollava com si estigués en perill d'esgavellar-se a
l'empenta dels corrents, que cuidaven negar-lo ficant-se pels
horts, entaforant-se pels espiralls d'estables i cellers,
rodolant carrer avall amb eixordadora fressa, per a caure, part
d'allà de la tirallonga de cases, al còrrec de l'Home-mort que en
certs indrets començava ja a sobreeixir.

I el xàfec creixia... creixia d'una manera esgarrifosa. I la
fosca es convertia en espessa negror. I la negror s'encomanava a
les ànimes dels pagesos, que es bellugaven d'ací d'allà, tots
neguitosos, a tall de bèsties esquerpes agafades en parany.

Però, amb tot i les tenebres que embolcallaven el poble, cap
d'ells deixava d'endevinar els progressos que feia l'aiguat. Per
això, mentre cuitaven a barrar amb fustes travesseres el pas de
les portes, anaven seguint amb el pensament el curs del
devassall.

A les cases que donaven al córrec, el neguit s'augmentava amb el
perill que, a l'hora més impensada, el carrer fos incapaç
d'engolir l'aigua que hi entrava en riera desfeta i, trencant-se
al cap d'amunt la corrent, donés la volta per la banda del
darrera i s'ajuntés en aquell punt amb la que baixava pel córrec,
negant els horts i enrossegant-se'n les viandes.

I això va ser el que va succeir al cap d'una estona, arrencant de
tota aquella bandada de poblat un gemec de desesperació, que va
semblar que fos respost a l'instant per l'altra bandada. Era que
la munió de cascades que es copsaven pel darrera les cases
d'aquell indret, en lloc d'escórrer-se avall com havien fet fins
aleshores, començaven a ficar-se pels estatges, desbotant portes
i esbotzant tempanells per cercar eixida a la part davantera.

Llavors, malgrat la fosca i la temença de seguir, vulgues que no,
el camí de l'aigua, que baixava furient, tothom va sortir al
defora: els uns amb l'intent de cercar refugi, per a ells i les
bèsties, a les cases en què no hi havia perill; els altres per a
ajudar-los o fer-los llum amb fanals i llanternes; els més sense
altre objecte que moure's, encara que no fos sinó per
desempallegar-se del desatent que els consumia i fer-se la
il·lusió que es defensaven de l'aigua.

Fins a altes hores de la matinada el devassall no va començar a
cedir. Amb tot, si bé el xàfec va minvar, els torrents desbordats
varen créixer encara, engruixits pels que s'escorrien de les
terres més altes, on la mànega d'aigua havia fet també de les
seves.

Però de tots els pobles de la rodalia, el de Cassanelles va ser
l'únic castigat. Quan, allunyats els núvols, varen aparèixer les
primeres lluïssors del nou dia, varen ser saludades amb una
lletania de planys i de renecs, de malediccions i de sospirs. El
sol, en aixecar-se, va il·luminar el desastre més gros que havien
vist els vivents: les cases eren illes; el carrer, el córrec i la
plaça, un braç de mar; dels horts ni se'n veia rastre...

I el pitjor va ser que ni se'n veia aleshores ni se'n va veure
més tard, quan l'aigua va haver anat prou de baixa per a deixar
obirar el mal que havia fet.

Tota la llenca de terra enclosa entre les cases i el córrec
s'havia convertit en un ample sorral, clapat de pedres i llot.
Era una cosa que feia venir les llàgrimes als ulls, com les hi
feien venir els camps coberts de rierencs, els fruiters
arrabassats, els camins destruïts i els claps de terra
desapareguts. Semblava que Déu hagués volgut venjar-se d'alguna
ofensa que li hagués fet el poble. Qui més que menys, no hi havia
pagès que no plorés la desfeta d'algun dels trossos que menava.

L'únic que va escapar-se en un tot del càstig va ser en Biel. Les
seves peces, prou isolades per a no rebre l'empenta de cap dels
torrents desbordats, s'havien gaudit de la pluja sense rebre'n
cap dany, i resplandien al sol com si hagués comparegut per a
elles la primavera.

I en Biel, en veure-ho, va somriure a l'esperança i va donar
gràcies a Déu per la ventura que li havia portat, mentre el seu
enemic de sempre, el rancuniós hereu Bartra, que es consumia de
despit en veure destroçat ço del seu, amenaçava des de la porta
de casa seva la torre del Barbut, bo i remugant malediccions i
blasfèmies.

-Lladre, més que lladre!... ¡Aquesta sí que no te la perdono!...

I tot aquell dia, i tot l'endemà, i l'altre, i l'altre, se'l va
veure corrent pel terme com un esperitat, aturant a tothom per
escampar la seva rancúnia i fent mans i mànegues per encomanar
als pagesos damnificats la sospita que el flagell era obra de les
conxorxes d'en Biel amb els esperits malignes.

I molts dels que havien deixat de creure en tals conxorxes varen
començar a dubtar-ne... i molts dels que en dubtaven, a
creure-les certes... i tots els que les creien, a sentir la
pruïja de venjar-se'n els agullonava més de ferm que abans,
convertint-se, de desig somort, en set abrusadora.



XIV

A LES FOSQUES

Havien assenyalat per al casori el dia de Tots-Sants; i, mentre
l'esperaven, en Biel solia anar cada vespre a la ferreria, on
passava l'estona, fins a nit entrada, garlant dels seus propòsits
per a l'esdevenidor. Enemic de malgastar el temps, mentre
articulejava amb la Malena i en Costa, treballava en les pipes i
pipots, sense cansar-s'hi gaire, però també sense deixar cap
vetlla de fer la tasca que s'havia imposat. I aquell
treballoteig, en lloc de ser-li una càrrega, li servia com de
descans i distracció a les moltes feines que es veia obligat a
fer de sol a sol per a tirar endavant la seva obra.

-Plega, home- li deia la Malena: -encara no'n tenes prou, de tot
el dia?

-Cal aprofitar les engrunes.

-Emprò bé tenes de descansar.

-Pas per ara. Ja vindrà el dia per xo.

I tot era pintar un benvenir alegre, rialler, ple de ventures.

Però la Malena no es deixava engrescar i temia. Temia que les
malvolences tancades ara a l'ànima de tot Cassanelles,
esclatessin una hora o altra, i engeguessin riu avall aquells
castells. I ho temia de tal manera, que mai se cansava de
predicar al minyó que es malfiés.

-Vés amb compte: sentes?... Mira que ara ja no és en Bartra sol,
qui te la porta votada. Cal que vigilis, perquè un tret o una
ganivetada de trascantó són cosa d'un dir Jesús. I mira't: si
consevol nit, con surtes de casa, te fessin un mal joc, pories
anà'ls-hi darrera, desemprés!...

-Cabòries de dona!- feia en Biel amb cert desgaire.

-Amén de Déu que ho siguin.

-I no ho han de ser!

-Podé sí. Emprò pensa que en Jan no dorm ni reposa per fer-te
mal: Tot el dia el passa dient esguerradures de tu i inculpant-te
del mal que ha fet l'aigua. I com que és tan reboig, no seria cap
cosa estranya que una nit engresqués els de la colla i et
vinguessin a escometre. Perquè gairebé tothom està que l'aiguat
va ser cosa teva. I, veient que no més va fer mal al poble,
figura't si n'estan, d'encalabrinats! La gran ràbia dels d'aquí
és de veure que, mentre tot Cassanelles ha quedat desgraciat, els
de Vilavessant se gaudeixen de la pluja, que no els ha fet més
que bé. I com que sempre hi ha hagut tanta ràbia de l'un poble a
l'altre...

Tant i tant va maldar, que va aconseguir encomanar les seves
temors a en Biel. Però, malgrat la vista que el minyó
esparpillava i les tortes que feia per dintre els boscos del
comte quan se n'anava a jóc, mai va aconseguir veure una ombra
que el fes malfiar.

Vet aquí perquè, de xic en xic, aquelles sospites li varen
desaparèixer de nou, i va tornar a fer la ruta de cal ferrer a la
torre sense parar-se a escorcollar les reconades de camí ni a
ronsejar per les marrades. Sempre a la seva, ni tan sols es
torbava mai a tombar la vista, no fent cabal de les petites
remors que sentia al pas i que, si bé arribaven a les seves
orelles, no li deixaven rastre a l'esperit.

Un vespre va quedar tot sorprès en dir-li la Malena:

-No vinguis, als vespres: creu-me a mi.

-Per què?

-Perquè... perquè sí. Ni jo mateixa ho sé, veies!... Emprò me fa
por, que vinguis. Mira: anit mateix no he poscut atrapar el son
de cap de les maneres, pensant que te n'havia passat alguna. I
mira't: con te'n vares haver anat, vaig estar a punt de
cridar-te; perquè, encara no vares ser a l'indret de la font,
vaig donar una llambregada carrer amunt i vaig veure an en Jan
que sortia de l'hostal amb tres o cotre. I tot l'aire el tenien
de cercar quelcom. I el cor me diu que duien mals intents.

Al vespre de l'endemà, en lloc d'arreplegar l'eina que solia
portar sobre, els altres dies, per un si decàs, va deixar-la a
casa, temerós que, si l'escometien, es deixés portar del gènit i
fes algun disbarat. Fins aleshores no se li havia acudit la
pensada que, obrant i tot en justa defensa, podia perdre's per
tota la vida; però ara, que començava a creure en aquell perill,
naixia en ell una gran temor de si mateix, que li donava
esgarrifances, presentant-li a cada punt la imatge del presidi
com la d'un monstre disposat a engolir-lo de bell nou.

-No, això no: de cap manera!...

Però ben aviat compareixia el dubte. I si l'agullonaven fins a
llevar-li el seny?... ¿I si es veia obligat a defensar-se?... ¿I
si, en sentir-se escomès, no es podia governar?

-Podé sí que el millor seria no baixar al poble cap vetlla- va
acabar per dir-se.

I en arribar el vespre, va fer avinent a la Malena el seu
propòsit.

La llàstima va ser que aquell vespre mateix, a l'hostal bo i
celebrant el comiat de fadrinatge d'en Bartra, que es casava al
cap de pocs dies amb la Maria Betra, de Vilavessant, els que
formaven la colla dels gats varen aixecar la porrona més del
degut, i, enardint-se a cada nova xerricada, varen fer el
determini d'anar a esperar en Jan.

-N'hi hem de fer una que se'n recordi tota la vida- deia l'un.

-Ca, ca! El cas és estossinar-lo d'un cop- afirmava l'altre.

-Segons veurem, farem- va ajustar, per últim, en Jan.

I, donada per ell la veu de -Som-hi!-, sis homes varen llançar-se
al carrer. Llurs figures varen tambalejar un instant al mig del
gavelló de llum que eixia de l'hostal, varen acoblar-se en
rodona, com si pactessin quelcom, i varen perdre's després carrer
avall, negant-se en la mar de fosca que amortallava el poble.

La quietud era tan gran, que, malgrat el compte amb què
caminaven, el fregadís de llurs peus els esverava a cada punt,
fent-los entrar en temors de ser descoberts.

-Pxxx!... No feu fressa!- remugava en Jan tot sovint.

I, agafats de bracet, anaven avançant fosca endintre, sense saber
d'una manera certa si anaven a matar un home.

L'únic que en sabia quelcom era en Jan, que tenia l'intent de
revenjar-se una vegada per totes, per esbravar la rancúnia que
sentia contra en Biel.

De sobte, en passar per davant de casa seva, va donar-se un cop
al front.

-Espereu's. No feu brogit.

Va arrupir-se a poc a poc, va ficar la mà al forat gatoner, la va
treure armada de la clau, i després d'obrir amb molt compte la
porta forana, va ficar-se dintre i va comparèixer, al cap d'un
moment, amb quelcom que els seus companys no varen poder
distingir, però que feia soroll de ferro.

-Què tragines, ací?

-Ja ho veureu con siguem a lloc.

I, empenyent els companys, va afegir, apressadament:

-El que cal és que ens afanyem a passar pel davant de la
ferreria, perquè ja és l'hora que ell ne sol sortir, i és pas
cosa de topar-s'hi tu per tu.

Costa avall i fosca endintre, varen anar avançant fins a l'indret
de la font, on varen aturar-se a una ordre d'en Jan.

-Ara jaquiu-me fer a mi i amagueu's per ací en avall. Ja veureu,
quina gresca!

I, aclatant-se al bell costat de la palanca, va posar-hi, a
l'entrada mateixa, la ferramenta que havia entrat a cercar a casa
seva poc abans.

-Ja ho tenim a punt- va fer tot d'una.

I es va retirar algunes passes i va entaforar-se entre l'espessor
d'un barder.

La quietud era immensa. Fora l'aigua que, remorosa, davallava de
la canella de la font, aturant-se un moment a la pica per a
relliscar després fins a la corregada, tot semblava mort.

Com si es sentís corprès per aquella calma de cementiri, en Jan
no gosava bleixar ni aixecar la veu per esbrinar el punt on tenia
amagats els companys.

Per últim, no va saber-se estar de dir, en veu baixa:

-A quin indret s'heu amagat, nois?- Però, no havent obtingut cap
resposta, va recalcar seriosament:

-Fem pas bromes: sentiu?

I ja es disposava a fer la requisa d'aquells encontorns, quan uns
ronquets vinguts de cap avall varen encomanar-li la temença de
que els companys se li haguessin adormit.

Gairebé al mateix temps, va sentir de la banda del poble un
trepig somort i la veu d'en Biel que cantussejava de baix en
baix, com feia gairebé sempre.

Aleshores va fer algunes passes cap al punt d'on provenien els
roncs, va cercar els companys a les palpentes, i va sotragar-los
fermament.

-Ànsia, minyons, que ja el tenim ací!...

Un crit de dolor i de ràbia llançat per en Biel, que acabava
d'arribar al cap de la palanca, va acabar de desvetllar als dos
que estaven més serens. Els altres, calents d'orelles a causa del
vi engolit a l'hostal, ni varen fer acció de bellugar-se.

-Pit i ronyons, que el llop és nostre!- va esclafir en Jan.

I, al davant del parell de galifardeus que acabava d'eixorivir,
va dirigir-se al lloc on el pobre Biel es retorcia, bregant per
desempallegar-se de les dents de ferro amb què una ballesta de
caçar llops se li havia aferrat a la cama.

Malgrat els seus intents, en veure's fermat de tal manera i en
sentir la presència dels tres homes que se li anaven a tirar al
damunt, va disposar-se a la defensa; i, foragitant de si el
maleït enginy, va plantar-se a l'entrada de la palanca com si
volgués barrar-ne el pas.

Esperonat per la dolor, sentia un regirament de tripes que li
llevava el seny, fent nàixer dintre seu instints de fera.

Amb tot, va posar-se al mateix instant sobre si, va beneir la
pensada que havia tingut de deixar a casa tota mena d'eines, i va
fer interiorment la promesa de no fer mal si no l'hi obligaven.

Per això, amb el desig d'allunyar-los per sa saó, va cridar, amb
fermesa:

-El que provi de tocar-me va daltabaix de la gorga!

I va fer acció de giravoltar i emprendre la palanca. Però en Jan,
més lleuger, se li va penjar al coll, sense fer cas del perill
d'estimbar-se.

Varen bregar un instant, traient en Bartra forces de flaquesa per
llançar en Biel al fons del córrec, i forcejant en Biel per
fer-lo enrera. En l'un s'hi veien pel clar les ganes de fer mal;
en l'altre el desig de lliurar-se'n sense arribar a un estropici.

De sobte en Biel va posar un peu en fals, va perdre la testa, i
hauria caigut a plom ribàs avall si no arriben a ser unes
garrigues a les quals va arrapar-se.

Les espines escorxant-li la pell de les mans, i el tomballó
llevant-li el seny, varen enardir-lo. I veus aquí que,
redreçant-se tot d'una peça, va fer un bot, va agafar en Bartra
per la cintura, i el va llançar a baix com una pilota.

Encara el cos d'en Jan no acabava de tallar les aigües del gorg,
esbocinant-les en cent mil esquitxos, que ja els altres dos
galifardeus, que havien restat a poques passes, varen abraonar-se
a en Biel com dos mastins.

Però, malgrat ser dos contra un, la serenitat d'en Biel va vèncer
a llur embriaguesa, i en un dir Jesús varen davallar a fer
companyia a en Jan.

I, mentre en Biel s'entaforava boscos amunt a tota pressa,
muntava del gorg una gran remor de xapoteig, barrejada amb una
tirallonga de blasfèmies.

L'endemà tot el poble va poder veure en Jan i els seus dos
companyons tots esgalabrats, i en Biel ranquejant de resultes de
la mossegada que li havia clavat a la cama dreta la ballesta
d'agafar llops.

I varen ser tan ferms els senyals de la batussa, que al cap d'un
mes i mig, quan va arribar el dia del casori amb la Malena, el
nuvi caminava encara mig de gairell, i en Jan, que ja feia alguns
dies que arrossegava la creu del matrimoni, no tenia del tot
pellats els esquinços de la pell de mans i cara.



XV

D'UN MÓN A L'ALTRE

Ja eren casats i ja anaven per família. En Costa ferrer, havent
venut la ferreria a un noi d'en Pitxela que s'acabava de passar
manescal, vivia content i satisfet a la torre, convertit en
guarda del bestiar que criaven, cantussejant tot el sant dia de
baix en baix, i deixant passar la vida reposadament, sense
capficar-se d'altra cosa que de no tenir un instant la pipa buida
i que a la carbassa que feia seguir sempre amb ell no hi
manquessin mai dos travessos del ranci per a remullar la gola
quan en sentís fretura.

Amb el matrimoni, la Malena s'havia engruixit i es mostrava
radiosa, vessant salut i sobreeixint de vida, mentre en Biel,
sempre aqueferat, sempre a la seva, no pensava sinó en treballar,
engrandir les terres que menava i augmentar el bestiar que tenia
per estables i corrals. El cas era preparar un bon niu perquè els
ocells que havien de venir no naixessin miserables.

-S'ha de mirar sempre avant: ¿sabes, Malena?... Amb bona
voluntat, no hi ha res de la terra que no s'aconsegueixi. Si avui
som masovers, un altre dia tindrem també alguns claps de terra
nostres, i porem dir als nostres fills: «-Veieu? Això varen
afanyar-ho els vostres pares a còpia de suades i de treball.
Serveu-ho i augmenteu-ho.»

I, tapant avui un forat i demà un altre, va atiar-se desfent dels
deutes que tenia amb l'amo fins a tenir pagades les eines de
treball.

I, un cop seves les eines, va anar perquè ho fos l'egua.

I, un cop va ser amo de l'egua, va fer mans i mànegues per
engruixir el nombre de bestiar.

I així, sempre avant, varen passar els dies, varen passar les
setmanes, varen passar els mesos, i els anys i tot.

Però el fruit de benedicció que esperava el matrimoni no
s'anunciava per cap senyal. Semblava que Déu, bo i menant-los per
una ruta esplendorosa, es complagués a privar-los d'aquell do,
d'aquella felicitat que ambicionaven.

En canvi l'hereu Bartra sortia gairebé a fill per any, i en Biel
i la Malena havien de veure com el seu enemic es gaudia de les
dolçors de la paternitat, que a ells els eren negades.

-Un fill, bon Déu!- clamaven, entre parenostres i avemaries, en
enlairar llurs pregàries cel amunt.

-Un fill, bon Déu!- repetien en veure's isolats, sense una ànima
que compartís amb ells alegries i penes, sense un amic ni un
parent que els consolés en les afliccions o els animés en els
entrebancs i trencacolls que, en llur caminada vida enllà, els
dificultaven els passos.

Perquè, d'ençà que eren casats i semblaven rabejar-se en
l'abundor, l'enveja i la calúmnia havien anat fent prou camí per
a deixar-los sols, condemnats a no estrompassar sinó de tard en
tard, gairebé d'amagatotis, la ratlla de les terres que menaven,
com si la torre del Barbut fos un llatzeret i ells uns leprosos
que no poguessin tenir cap tracte de tu a tu amb llurs semblants.

Els vells entrants a la rectoria que, per respecte al senyor
rector, aparentaven abans fer bona cara a en Biel, havien anat
davallant a la fossa; i els dos o tres que ara quedaven, ja no
eren ni tu ni vós.

I tampoc ho era el mateix capellà, que, atuït per les xacres, amb
prou feines tenia habilior per a fer les pràctiques menys
carregoses del seu ministeri. El maleït ofec fins el privava
d'arribar-se, de cent en quaranta, a donar una estona de conversa
als seus amics.

Però, si el sacerdot no podia pujar a la torre, els de la torre
no deixaven de baixar algun cop, bé que amagant-se de la gent, a
tall de criminals que deixen la presó per una estona.

Aquelles escapades eren per a ells un consol, puix que a la
rectoria hi trobaven sempre bona cara, fins per part de la
Llogaia, la xaruga majordona que, mal gènit i rondinaire de
natural, era tot dolçor, tota bondat, amb el rector i els que
l'estimaven.

Amb tot, fins aquell consol va estroncar-se'ls, als de la torre.
Un diumenge, en sortir de la missa matinal, que acabava de dir el
vicari, varen trobar la Llogaia, que, plena de desatent, anava a
cercar el senyor metge.

-I doncs? Què tenim, de nou?...

-Que mossèn Esteve se'ns en va: veu's-ho aquí. I justament no fa
gaire que us demanava. Aquesta matinada el senyor vicari li ha
donat Nostramo.

I, després de pregar-los que entressin a la rectoria, va seguir
tota aqueferada la seva ruta.

El capellà, acompanyat d'una veïna, s'estava al peu del llit,
assegut a l'ampla cadira de braços, bregant per arreplegar a
petits glops l'aire que no podia engolir. La seva cara rebeguda i
el seu coll esprimatxat mostraven ara una grossa inflor; els
llavis se li veien tenyits per una lleugera moradura; les mans,
enasprades als braços de la cadira, s'hi arrapaven fermament, com
si la força que hi feia l'ajudés a bleixar.

Per la cambra, silenciosa com la cella d'un frare, semblava
surar-hi quelcom d'esgarrifós. Les parets blanques, les cortines
blanques, el sostre blanc, tenien l'aire d'un corgelador pa de
neu.

-Hola, Biel... Hola, Malena...- va confegir arrapat a les mans,
repenjant-s'hi per tornar el bleix.

Tot seguit va deixar la de la Malena i va començar a amanyagar la
que tenia empresonada a en Biel, bo i mormolant, a cada
manyagada:

-Sigues bo: sentes?... Sigues bo...

Ben aviat el moviment de manxa del seu pit, de tota la seva
persona, va esdevenir més pesat, començant-se a arrossegar d'una
manera que feia condol. I, encara, entre sospir i sospir, anava
repetint les mateixes paraules, acompanyant-les d'un caient
d'ulls tot melangiós i d'un mig riure apagat:

-Sigues bo: sentes?... Sigues bo...

En Biel callava, la Malena callava, tothom callava, i les
paraules del capellà ressonaven tristes, trencades a cada punt
per un gemec i barrejades amb el tic-tac del rellotge de pesos
penjat a un costat de la cambra, davant per davant d'una imatge
del Sant Crist.

Quan va comparèixer el metge, va prendre-li el pols, va possar-li
l'orella al damunt del pit, i va fer una ganyota de mal averany.
En Biel, que no el perdia de vista, va sentir fred al cor, notant
que l'esglai li segava les cames.

-Sigues bo: sentes?... Sigues bo...

Prou tenia raó d'esglaiar-se, en Biel. Tanta raó, que encara el
senyor metge no havia aixecat el cap, quan els ulls del sacerdot
varen esdevenir vidrosos, el seu bleix va afeblir-se més i més, i
la moradura dels llavis va enfortir-se.

-Sigues bo: sentes?... Sigues bo...

I mossèn Esteve va llançar alguns sospirs.

Tothom restava mut... tothom tenia clavada la vista en la del
capellà.

-Els sospirs de la mort- va fer, de baix en baix, el metge.

Va acostar-li als ulls un broc encès de la llumenera, va
contreure, com malgrat ell, els llavis en un nou gest de mal
averany, i va fer un senyal al vicari, que havia acudit a
corre-cuita.

I el vicari va fer solemnialment la recomanació de l'ànima, no
aconseguint apagar del tot, amb les seves paraules, el ressò de
les de mossèn Esteve...

-Sigues bo, Biel... Sigues bo com Jesucrist... que sigui ara en
la meva ajuda!...-

I després... res... un nou sospir que sura apagat per la quietud
de la cambra... la ferma sotragada d'un cos quan l'ànima en
fuig... un fort gemec de tot un casal...

* * *



XVI

SOLITUD

I en Biel va quedar-se sense guia, i aquella fam de paternitat
que el corsecava va créixer més i més. L'acolliment que, mort el
rector, va oferir a la vella Llogaia, no va arribar a
apaivagar-li la set d'amor que li donava mal viure.

La Malena prou l'afalagava, prou bregava per encoratjar-lo i
fer-li oblidar aquella cabòria que li rosegava el cervell com un
corc maleït!...

-Qui sap home? Com Déu no ens vol fer aquesta gràcia, deu ser que
ens convé.

Però ell, en lloc d'aconsolar-se, restava sorrut, capbaix,
mormolant paraules confoses que tant podien pendre's per oracions
com per veus de revolta. Alguns cops, tot pregant per l'ànima de
mossèn Esteve, sentia que una onada de dubtes li envaïa el
cervell. Si ell no s'hagués mort, pla que li hauria donat una
bona guia per a tocar el cor de Déu. Però, ja que fruïa de la
Glòria, ¿per què no demanava aquella gràcia a Nostre Senyor?...
Qui sap? Potser la tardança en la vinguda del fill era una prova
amb què Déu volia assegurar-se de la fermesa de la seva fe.

Aquesta pensada li obria el cor a l'esperança. Si era una prova,
ben segur que la Voluntad Divina acabaria per concedir-li el que
tan desitjava.

Per això, tement que Déu prengués els seus clams per tossuderia,
molts cops, recordant-se de les paraules de la Malena, solia
afegir, a les seves súpliques:

-No em rebel·lo, Senyor. Si no em convé, no me'l dongueu, el fill
que us demano.

I plorava desolat, tement a l'hora no aconseguir el seu objecte o
aconseguir-lo després d'una tirallonga de precs tossuts que li
atraguessin la ira del Cel. Amb tot, dintre de la seva
consciència, hi surava sempre una pensada: que, en demanar el
fill que no venia, la raó estava de la seva banda. Ventura que
aviat s'amorosia la seva exaltació i es reprenia a si mateix pel
sacrilegi de gosar oposar-se als designis del Totpoderós.

Aleshores es lliurava tot ell al treball que l'havia redimit,
foragitava tota mala dèria, i, encorbat al damunt del terrer, el
masegava per fecundar-lo i arrencar-li els fruits que nodria.

Per la seva banda, la Malena, malgrat les bones paraules amb què
pretenia encoratjar en Biel, sentia també a l'ànima la punyida de
la mateixa dolor. Als primers temps de matrimoni, la joia d'haver
arribat a aconseguir el que durant molt temps li havia semblat un
sommi impossible, no la deixava capficar en altra cosa que a
estimar el seu home i ser estimada per ell. Després, quan les
flamarades que l'abrandaven d'amor varen convertir-se en caliu
que no es revifa sinó de tant en tant, va sentir nàixer, com en
Biel, el desig de posseir una cosa que fos de l'un i de l'altre,
un fill en el qual poguessin esmerçar l'afecte sobrer que els
vessava del cor. Per últim, quan va perdre tota esperança de ser
mare, va esdevenir macilenta i trista, passejant d'un cap a
l'altre d'estatge la seva tristor, feinejant silenciosa pel
corral i la cuina quan en Biel era fora, esforçant-se per semblar
alegre i riallera quan en Biel era a casa.

I així, sempre contristada i rumiosa, veia passar els dies i les
setmanes i els mesos... i sentia en ple istiu esgarrifances de
fred en pensar que el seu pare anava envellint-se i li quedava
vida per poc temps... i s'encenia al cor de l'hivernàs amb les
onades d'ambició que l'abrandaven, sempre que obirava la dona
d'en Bartra que, més sortada que ella, passejava per camps i
boscos la seva fecunditat.

Fins la Llogaia va atrapar-la, un dia, al corral, feta una mar de
plors, al davant de la cabra cega i coixa que amanyagava el
cabridet que acabava de posar al món, bo i llepant-lo amorosa.

De xic en xic la seva pena va anar-se fent encara més i més gran,
arribant al punt de no deixar un moment de repòs a la seva ànima
i llevant-li l'habilior d'enganyar en Biel amb aixeres i afalacs.

I el temps rodolava cada vegada més pesat per a ella i el seu
home, que el veien passar sense una sorpresa, sense un goig que
els aferrés a la vida i els fes grata l'estada al món. Isolats a
la torre del Barbut, semblaven uns confinats de la terra que
purguessin alguna grossa maldat.

Per a acabar de fer més amarga llur existència, va venir un
hivern cru i plujós, que a les primeres alenades va endur-se'n
l'ànima del vell, deixant-los sense altra companyia que la de la
Llogaia, que s'aguantava encara ferma, però que començava ja a
perdre l'agre de tot i parlava d'anar-se'n a viure amb una
germana de ciutat, obeint a la pensada secreta de sostreure's a
les malvolences que la seva estada a la torre havia congriat
contra ella entre els cassanellencs.

En les llargues hores de solitud passades treballant dintre la
torre a causa de les pluges i neus, els dos esposos restaven
muts, provant d'esbravar amb sospirs somorts el dol que els
consumia. Ni l'un ni l'altre deien res; ni l'un ni l'altre
gosaven donar eixida als pensaments que els rautaven pels
dintres; ni l'un ni l'altre s'atrevien a acusar-se ni defensar-se
de no haver sigut aptes per a donar fruit.

Una nit, en trobar-se sols dintre llur cambra, en Biel, que no
havia desplegat els llavis en tota la vetlla, va dir, com si
parlés sol:

-Quina vida més trista!...

I va dir-ho amb tal aire de tendror, que la Malena, desacostumada
a sentir-lo parlar de semblant terme, en va quedar tota esponjada
i el va abrigar amb un davassall de paraules encoratjadores.

-I bé, home! no t'hi amoinis!... D'un temps un altre en ve!...
¿Te penses que no se'ns girarà algun dia, la sort?... ¿Te penses
que no ens escoltarà, Déu, un dia o altre?... Doncs no t'ho
pensis, home.

Però en Biel no es deixava convèncer, i no parava de bellugar el
cap en senyal de desconfiança. Quan ja no els havia escoltat Déu,
no es refiava pas que els escoltés mai de la vida.

-Creu-me, Malena: això és un càstig. Un càstig que dec tenir ben
merescut, quan tant me cou. Emprò el que jo no entenc és per què
n'has de rebre tu, d'aquest càstig. ¡Sabessis la pena que em fas,
con te veig marfir d'enyorament per culpa meva!... Perquè la
culpa de tot la tinc jo: sabes?...

La Malena, que ja s'havia embolicat amb els llençols, va
redreçar-se i va guaitar el seu home, que restava assegut als
peus del llit, com si no tingués esma de despullar-se.

-No, no em repliquis- va fer en Biel: -tota la culpa és meva.
Tota, tota, tota!... Quan jo vaig sortir de presidi, no n'havies
d'haver vist ni l'ombra, de mi. Me n'havia d'anar lluny, ben
lluny, a unes terres que no sabessin d'on venia, ni qui era, ni
el que havia fet. Llavors tu t'hauries casat amb qui haguessis
volgut, i jo hauria viscut amb tranquil·litat de consciència... o
m'hauria mort de passió d'ànima. I, mira't: mort jo, tranquil
tothom. Si res més no, sabia que no feia desgraciat a ningú.

-Pro ¿qui t'ho diu, que m'hagis fet desgraciada?... Si sóc
feliça!... creume... ben feliça!... Sabes què és, el que
desitjo?... Veure't content.

-No, no: no en tindries pas prou, d'això. Te consums, aquí dalt.
Te martiritza, això de veure que no pots fer-te amb ningú. No en
tenes prou, de mi!...

La Malena anava a replicar, però en Biel li va segar la paraula.

-Si no t'inculpo, dona!... ¡Si tenes tota la raó!... ¡Si jo també
me n'enyoro de no fer-me amb la gent!... Veus? Con estava sol, ja
era una altra cosa: sol patia, i sol passava les angúnies. Emprò
ara no; ara soms dos els que patim. I això és el que em reventa,
maliatsiga!... Tinguéssim un fill, ja seria una altra cosa. Ben
segur que seriem ditxosos, veies!

Va regnar el silenci per llarga estona. La Malena, deixant-se
anar al llit, va eixugar-se amb els llençols les llàgrimes de
tendresa que li reïntellaven galtes avall. En Biel, amb mala
traça, va acabar de despullar-se, va dirigir-se a l'espona del
llit, va aixecar l'abrigall, i en veure els plors de la seva
dona, va deixar-se caure sense forces a la cadira de prop del
capçal, sepse témer el fred de fora, que li amoratava les carns
nues, i sense sentir-se del fret de dins, que li glaçava els
ossos.

-Senyor, deu-nos un fill!... Ens cal un fill!... El volem de
totes passades!...- va exclamar tot d'una.

I la mirada feréstega que va dirigir en l'aire, i la força amb
què va estrènyer els punys, i la manera com va cloure les barres
fent-se carriquejar les dents, li donaven més aires d'amo que
mana maleint, que de creient que prega suplicant.

* * *

I no havia passat un mes, que el fill ja s'anunciava.



XVII

PERILL

Perfums de primavera recorrien l'aire; clarors alegroies feien
resplendir la volta del cel; cantúries de goig animaven els
boscos...

L'anyada es presentava rica; les espigues s'esbotzaven de plenes;
els fruiters s'atuïen de branques al pes de les fruites...

Tot el poble somreia al bon temps, i totes les cases semblaven
fruir d'un esclat de joia. Totes fora can Bartra, que era un niu
de raons. La jove, prou mala arna de si, s'havia adonat, en ser
casada, de la falta d'estimació d'en Jan, i havia tret el gènit
fins al punt de maltractar els dos vells, d'embrancar-se en
col·lotges de compares i comares, i d'afanar tot el que podia per
vendre-ho d'amagat a fi d'arreplegar un bon bossot.

I en Jan, carregat de família i veient que cap anyada li era
bona, trinava i es desesperava, i a cada punt feia córrer el
bastó, bo i malparlant, entre renecs, de la seva dona i del poble
on l'havia anada a cercar.

-¡Ja no hauries de ser de Vilavessant, vacassa!

-I tu de Cassanelles, botxí del dimoni!

I vinguen cinglantades i blasfèmies de l'un, i vinguen gemecs i
crits de revolta de l'altra.

Altres vegades, ell, en lloc d'esbravar-se de semblant terme,
sortia de casa per anar a escampar la boira camps i boscos a
través, o per ficar-se a l'hostal i negar en vi els mals de cap
que el consumien. Rabiós i ple de rancúnia contra tot i contra
tothom, es sentia el cor rossegat per l'enveja i el cervell
regirat per plans de venjança. Venjança contra en Biel, que li
havia robat la dona que podia fer-lo feliç; venjança contra la
Malena, que l'havia rebutjat per un escapat de presidi, i que,
ditxosa del fruit que portava a les entranyes, havia acabat per
menysprear els mals averanys de la gent i per passejar-se ufanosa
d'un cap a l'altre de terme, baixant al poble sempre que en
sentia desig, tant si el seu home l'acompanyava com si no.

I pla podia fer-ho ben descansada, la dona! Perquè la gent de
Cassanelles, somrient al bon any, semblava haver oblidat les
males brames que durant tant de temps havien corregut contra la
torre i els seus habitadors.

Amb tot, igual que sempre, quedava al fons de les consciències el
caliu colgat, que espeternegava al més petit senyal de mal temps
o a la més lleugera pujada de les aigües, i eixia a fora en
mirades feréstegues dirigides al capdamunt del cingle de
Mal-vent: el cingle maleït que, aixecant-se superb, semblava
estar orgullós d'aguantar sobre el seu esquenall l'emblanquinada
torre, vorejada d'horta i de camps i fistonada de boscos, en els
quals pasturaven les bèsties guardades per la Llogaia.

-¡Com s'hi fan bons, els lladres, a l'esquena del comte!- solia
esclafir en Jan sempre que llambregava amunt.

I rumiant sobre la seva sort i la de llurs enemics, i comparant
la deixadesa de les terres que ell malmenava amb l'ufanor de les
que conreava en Biel, li dansaven per la testa imatges sagnoses,
i se li cloïen els punys fins a clavar-se les ungles als palmells
de les mans.

En semblants ocasions, tot era cercar conversa als companys de
l'hostal, i esbravar-se dient esguerradures i parlant de fer un
exemplar que en tremolés la terra.

-Sang a mitja cama, hi haurà el dia que m'hi posi!- repetia
sovint.

I, escalfant-se i encalabrinant-se de més en més, va arribar a
sentir-se posseït amb tan bella força de semblant dèria, que un
dia, havent vist passar per davant de l'hostal la Malena, que
venia de Rosari, va pendre comiat de la colla dels bevedors i la
va seguir de lluny a lluny, fent cuitamaga per no ser descobert.

Era a la vesprada, i, durant les hores que havia passat a
l'hostal, els companys havien anat enfaristolant-lo i atiant-lo a
fer a la dona un tort del qual es ressentís en Biel.

-Allà on hi ha hagut, sempre hi queda- li havien dit. -I, a fi de
comptes, alguna estimació t'havia tingut, la Malena, abans de la
tornada d'aquell perdut!...- I ell havia considerat que tenien
raó, els companys. I la mala pensada havia enfondit ben aviat les
arrels a dintre la seva testa, i el propòsit de convertir-la en
obra l'havia estat agullonant tota la tarda, a tall de barrina
que li furgués el cervell.

Els vapors de la bodega engolida acabaven d'avarar-lo,
encenent-li les sangs i fent-li eixir pels ulls, a flamarades, el
foc que li recorria la còrpora i amb el qual, ara, anant poble
avall darrera la Malena, s'anava abrandant encara més a causa del
moviment onejant que feia el cos de la dona cada cop que posava
la petja a terra.

Poc abans de veure-la arribar a la palanca, va rumiar un moment.
Allò de seguir-la li semblava un mal camí per a conseguir el seu
objecte: el que calia era segar-li l'aventatge i sobtar-la al cor
del bosc, a fi que, amb el sust, no li quedés habilior per a la
defensa.

Pensar i obrar va ser tot u: va trencar a la dreta, va davallar
en quatre salts al córrec, va travessar-lo sense descalçar-se,
amb aigua a genoll, i, abans que la dona engolfés la passera, ja
ell començava a entaforar-se per la foscor dels alzinars, que,
amb les ombres de llurs copes tofudes, avançaven la nit de mitja
hora grassa.

A tall de qui té les tresqueres ben conegudes, va anguilejar
lleuger una estona entre arboços i brucs, i va acabar per
posar-se a l'aguait darrera unes berdisses que venien a
assenyalar la meitat de la ruta entre el poble i la torre del
Barbut. Com que en aquell indret del camí s'escorria enclotat i
mig cobert pel brancam que li feia de volta, podria fer la seva
sense gaire por.

-¡Avui sí, que me les pagaràs totes plegades!- anava remugant
entre si.

I, aclatat a terra, tot era guaitar avall per escorcollar les
tenebres i parar l'orella per arreplegar tots els sorolls... La
quietud era immensa; però en Jan, remogut per l'ardentor del vi i
per la del seu mal intent, es sentia trasbalsat, i li semblava
que a dintre el cervell hi tingués una farga en la qual un rengle
de manyans maseguessin el ferro. Tot era una brasa. La raja que
l'enardia li donava un tremolor ferm que el sotragava tot.

De sobte li va córrer entre carn i pell una onada de glaç: la
Malena era ja a poques passes i s'acostava sense temença,
espantant la basarda amb un lleu cantusseig. D'ençà que es veia
segura de ser mare, res li feia una por gaire folla: semblava que
la companyia de l'infant que havia de nàixer li donés alè. Per
això, foragitat amb el cant el respecte a les tenebres, marxava
confiada i amb petja segura.

Amb tot, com li passava sempre que tenia a prop algun perill, va
semblar que flairés el que l'amenaçava, i es va aturar en sec,
girant arreu la vista i eixamplant els narius, com perdiguer a la
saga d'un rastre.

-Qui hi ha, ací?

Ningú va respondre. Només va sentir al seu davant una remor
somorta, semblant a la d'un animal que s'entafora entre les
mates.

-Una serpota o un llagardaix- va pensar.

I va rependre la ruta confiadament, per a aturar-se de nou al cap
d'algunes passes. No, no era cap bestiola, el que es movia. Ho
endevinava, ho sentia ben bé, que no podia ser-ho.

Però encara la sospita no s'havia acabat de convertir en
assegurança, quan es va trobar agarrotada fortament del braç per
una mà de ferro.

-Eh! Què és, això?- va cridar, amb un sust.

I, sense perdre la serenitat, va començar a fer forces per
deseixir-se del braços que volien entortolligar-la per la
cintura.

-T'espantis pas, Malena- anava dient en Jan, amb veu fosca: -som
jo, en Jan, que vui que m'estimis: sabes?... que m'estimis com
t'estimo jo. Perquè no hi ha ningú, al món, que t'estimi tant com
jo.

Va començar la brega entre la fosca. La Malena, tement que, si
cridava, baixés en Biel i hi hagués un daltabaix, es defensava
com podia, apartant el cap per no rebre les alenades vinoses
d'aquell bleix que li amanyagava el rostre. En Jan, enardit per
la resistència que trobava, s'enfellonia de més a més i deixava
el to mansoi per les amenaces fosques.

-Gica'm estar, o crido!- va fer, tot d'una, la Malena, veient que
se li acabava el braó.

-Si ho proves t'escanyo, mala pua!- va amenaçar en Jan.

Però la Malena, no volent donar-se, va fer un gran esforç i va
engrapar-li la cara amb la destra, cuidant buidar-li els ulls
d'una burxada de dits.

Esmaperdut per la dolor, en Jan va amollar, i ella, sentint-lo
que flaquejava, se'n va desfer amb una empenta, i va arrencar a
córrer boscos amunt, bo i llançant un gran crit:

-Bieeel!...

I encara els cingles veïns no havien repetit la veu, que la d'en
Biel, desde la porta de la torre, prenia la davantera al ressó.

-Ja vaaa!...

Unes quantes gambades del marit rostos avall i una pitrada de la
muller boscos amunt, varen unir-los en un dient d'avemaria.

I mentre, ella, fent-se compte del perill que havia passat, queia
en basca als braços d'ell, en Jan, com un assassí aixarpat al bo
de la seva obra, s'esmunyia cap al poblat bo i remugant
malediccions.



XVIII

EL FILL

D'aquella feta mai més va ser altra la Malena. Si abans era
coratjosa, va esdevenir poruga i gusarapa; si abans no reculava
davant de les tenebres, ara s'esgarrifava a la sola pensada de
travessar a sol-caient les soledats del bosc; si abans semblava
créixer en acostar-se a un perill, tremolava ara com una fulla
malaltissa a la més llunyana remor que la sobtés. Un dia va
perdre els sentits perquè, mentre estava distreta guaitant al
cel, se li va acostar la cabra cega i coixa com demanant-li una
manyaga.

I la cabra, com si endevinés el tort que acabava de fer-li, va
quedar agemolida prop d'ella fins que va haver passat el troble.

-Pobreta!- va fer aleshores la Malena: -Fa, que no me'n volies
pas fer, de mal?... Fa, Ruixqueta, que no?... ¡Si es més bona
minyona, la Ruixqueta!...

I en veure les lleugeres estremituds de goig de la bestiola, i en
contemplar-li els costats plens, que pregonaven la seva
fecunditat, va posar-se a plorar de tendresa, bo i dient, entre
sanglots, a en Biel:

-Mira-la! Totes dues estem iguals. Si jo em morís, guardala bé:
sentes?

En Biel va fer com que s'enfada.

-Mira que és prou!... Sempre em surtes amb les mateixes
ximpleries!... ¿Qui en parla, de morir?

Però, tot contemplant el rostre embofegat i terrós de la seva
dona, i el gran esllanguiment dels seus membres, i els tremolins
que de tant en tant els sotragaven, i el seu esguard vidrós, va
sentir que se li encomanava la temença, i va ficar-se d'una
revolada a la casa per amagar el plor.

Després, ja desfogat, va dirigir una mirada en l'aire i un prec
al Cel.

-Senyor! féu que no sigui, perquè ben cert que em tornaria foll.

I, al mateix temps que pregava, un mal pensament li rondinava per
dintre la testa com un borinot, desventllant-li una set
d'abeurar-se amb la sang de l'hereu Bartra, que era el causant de
la dissort.

Però ben aviat li va entrar la reflexió... la mateixa reflexió
que l'havia deturat ja, el dia de la malifeta, de castigar com es
mereixia el seu enemic, a qui, ben garbellat, no arribava a
guardar cap rancúnia. De cop sobtat, quan el fiblava l'esperit de
revenja, n'hauria passat els taps; però la seva fe, desvetllada
per mossèn Esteve, li compareixia ben aviat a tall de
salvaguarda, fent-li baratar el sentiment de rancúnia pel de
perdó i el d'odi pel de caritat. Si Crist, innoscent de tota
culpa, en rebre una bufetada va parar l'altra galta, ell, que
havia mort, que havia robat i malmès el que era d'altri, i caigut
a tota mena de baixeses, quina ruta podia seguir? ¿què podia fer,
davant per davant d'en Bartra, a qui en una nit havia malmès el
treball d'un reguitzell de dies, a qui havia pres la dona
estimada, emmetzinant-li el cor amb el verí de la gelosia?...
¿Què podia fer, sinò perdonar-lo i plànyer-lo? Perquè, comptat i
debatut, no era pas cap dolent, en Jan, sinó un desgraciat que ni
el consol d'aixecar els ulls en l'aire per demanar a Déu la
resignació que li calia, li quedava.

Ell, en Biel, sí, que el tenia, aquell consol. Tenia aquell
consol i l'esperança d'un més enllà de Glòria, en el qual
trobaria el premi dels seus fatics i el perdó complet de les
seves culpes. Per això la temptació que arribava a assaltar-li el
cor era morta i ben morta al punt de ser nada; per això en Jan
Bartra era viu; per això, la Malena, atuïda de sofriments, tenia,
a estones, fermes revifalles de coratge que l'enardien, donant-li
fiances de sortir bé del mal pas o d'assolir la Glòria en cas de
mort.

-Si no fos per tu, tant se me'n donaria, de quedar-hi- solia dir.

I tan sovint ho repetia, i tan convençuda ho deia, que en Biel va
començar a sentir la temença, i fins l'assegurança i tot, que la
mort li sotjava la dona per robar-la-hi. Li semblava que no podia
succeir de cap altra manera; que Déu, irat per la tossuderia amb
què li havia demanat un fill i per la perfídia amb què s'havia
encarat amb Ell per exigir-li el bé que li negava, volia
castigar-li tan grossa temeritat.

Oh! sí! N'estava cert, de rebre el càstig: tan cert, que, al cap
de poques setmanes, havent-li donat la Malena abans de temps el
fill tan desitjat i veient-la que, amb tot i haver maltingut un
ser raquític i feble, cobrava les esperances perdudes, va obrir
el cor a la joia i es va sentir gronxat dolçament per una onada
de benestar.

* * *

Però va ser goig sense alegria, el seu; que la Malena, veient
allunyat el perill, va voler ser valenta, va tenir una recaiguda,
i en quatre dies va ser al sot, deixant-lo sense altra companyia
que la vella Llogaia, ni altra esperança que la d'aquell fillet,
pobre fruit nat abans de saó i batejat a corre-cuita el mateix
dia de ser enterrada la dona.

La mateixa mà que va espargir l'aigua beneita damunt de la caixa
va ser la que al cap d'una estona tirava la del baptisme al
caparró de l'infant. Eixint d'una cerimònia, l'altra: el
sacerdot, després de segellar amb les seves oracions les portes
de la mort, obria amb els seus precs les de la vida. La campana
que es deixava de plorar per la mare, reia després pel fill.

I el pobre d'en Biel plorava i reia com la campana, bo i aclofant
la testa als designis de Déu i acceptant resignat aquella nova
prova.

I, plorant i rient va pendre en braços el nou cristià... i
plorant i rient va córrer poble avall amb dolça càrrega... i
plorant i rient va travessar el córrec i es va endinsar boscos
amunt, seguit per la pobra Llogaia, que treia forces de flaquesa
per encalçar-lo, temerosa que s'hagués begut l'enteniment.

El pas del desgraciat per entre els dos rengles de cases de
Cassanelles va ser el d'una ventada. Tothom va abocar-se a la
porta atret per la veu ploranera de l'infant i pels sanglots del
pare, que corria... corria a trenca nou del coll, i hauria volgut
ser ocell per a arribar a la torre en un Jesús i apagar la fam
del nadó amorrant-lo a les mamelles de la Ruixqueta, que, partera
del dia abans, donava generosa un mugró al seu fill i un altre al
de la seva mestressa.

-Mira-te'l el bruixot!- deia en Bartra veient-lo entaforar-se
pels boscos del comte. -Ara comença a pagar-les, les malifetes.
Mal anar no pot durar... i qui la fa, la paga. Havien pas de ser
totes roses i flors: un dia o altre se li havia de girar la
truita, al valent brètol!

La gent el deixava dir i no s'hi enfundava pas braument. El sabia
despitat, i no en feia cabal, de les seves dites.

Amb tot, dintre el cor dels cassanellencs, molt i molt endintre,
el dubte tornava a pendre cos. Tal vegada... qui sap?.. potser
sí, que allò era un càstig de Déu!

I, malgrat la satisfacció que donaven a tot-hom les dolçors d'una
anyada rica, el caliu tornava a revifar-se, encara que barrejat
amb un sentiment de condol que feia muntar del poble a la torre
del Barbut una onada de llàstima.

Però al cap d'alguns dies es va encastellar cap a ponent una
gropada ferma; un feix de llamps va esquinçar l'espai per llarga
estona; una tirallonga de trons va fer sotraguejar la terra... i
el terme es va veure assolat pel més granat rem de calamarsa que
recordaven els vivents.

I no va haver-hi destra, al poble, que no aixequés el puny clos,
ni ulls que no llambreguessin irats la torre del Barbut, ni pit
que no covés contra en Biel una folla set de revenja.



XIX

JUDICIS TEMERARIS

Criat per la Ruixqueta i aconduït per la Llogaia, que se'l mirava
com un nét, el fill d'en Biel i de la Malena, el menut Galderic,
va créixer a la bona de Déu, aconsolant el seu pare de la viduesa
i donant-li alè per a no defallir en la seva vida de treball i
per a perseverar en la bona ruta, malgrat les ires ressuscitades
d'algun temps ençà en el cor del poble.

Els primers dies de veure's pare, a en Biel l'existència li
semblava maimona i el temps cançoner. No s'acabava mai, allò de
veure la criatura encarranquinada amb la bandola i mostrant les
genives esdentegades! Però, malgrat aquella cançoneria, a cada
moment en Biel li trobava una gràcia nova, a en Galderic. I la
primera vegada que la boca de l'infant es va descloure per
somriure, la torre del Barbut va veure's sotragada per un
davassall de joia, seguit d'una tirallonga de sanglots i una mar
de llàgrimes del pobre pare.

-Ara pla l'hem feta bona!- va exclamar la vella. -Ves per què has
de plorar!

I en Biel va respondre, solemnialment, bo i assenyalant en
l'aire:

-Penso en ella!

Però, notant que al vailet se li encomanava el sentiment, va fer
un esforç, va tornar a riure, i va aconhortar-lo a còpia de
cantúries.

I cantant i rient, movent-se i treballant, va anar sentint-se
cada dia el cor més embriac d'esperances i els ulls més rebecs al
plor. Gota per gota, la resignació va anar-li entrant a l'ànima,
dulcificant el fel que la hi omplia i amorosint la coïssor de les
nafres que hi tenia rebudes.

I així va tornar-se de més en més coratjós en la seva caminada
vida enllà: més coratjós i més armat contra totes les desgràcies
que li poguessin esdevenir. ¡Hi estava tan fet, a suportar-ne de
tota llei!

Capficat amb el ben venir del fill, passava el dia aclatat al
damunt de la terra, furgant-la i removent-la amb la força d'un
brau per arrencar-li, vulgues no vulgues, les riqueses que
tresorejava. Fora els dies de festa, que baixava a missa matinal,
per a ell no existia el poble, ni l'hereu Bartra, ni ningú.
Acostumat a ser mirat d'esgallimpantes i amb temença, la soledat
dels cims on vivien amb la Llogaia i el menut li sabia bo, i no
es capficava de res més que d'estar tranquil de consciència. En
paus amb Déu, en paus amb tothom. Tant li feia que diguessin com
que no diguessin. Prenent exemple de la Natura, que, com més la
castigava a còpia de treball, més i millor fruit li donava per
premi, es sentia disposat a no guardar rancúnia contra cap dels
que li havien fet mal, i fins s'esforçava tant com podia per
estimar-los.

Per això, comprenent que el seu tracte amb ells podria ficar-li
de bell nou al cor la mala espina de l'odi, portava aquella vida
solitària, no fent-se amb ningú ni cercant mai altra companyia
que la del fill i la vella.

Però el poble, no capint els seus bons intents, tirava a mala
banda aquell afany de viure isolat, i el creia fill del despit i
la ràbia.

-Con no es fa amb ningú,- deia en Bartra -és senyal que té por
que li descobreixin les trafiques que es porta entre mans: les
bèsties manses no la temen, la companyia; els llops i les
guilles, sí.

I, qui més qui menys, tothom donava la raó a en Jan. Ningú hi
pensava, en el pacífic rossinyol que deixa per un mai més el lloc
on li han destruït una nierada.

Però el que atiava més les malvolences del poble era l'abundor en
què nedava en Biel, gràcies a la seva constància en el treball, a
la seva fe, al seu punt a no passar en vaga una hora, un quart,
un minut, un segon. Els diumenges semblava que es fongués en
veure reposar les terres, per les quals es passejava amb en
Galderic al braç. I si bé, per santificar la festa, s'estava de
treballar, no podia resistir la temptació d'ajupir-se a cada punt
per arrencar, amb la mà que la càrrega del fill li deixava
lliure, les males herbes que creixien pels conreus.

I el poble, que el veia trastejar d'una banda a l'altra acomboiat
amb la vella i seguit de la cabra cega i coixa, s'entretenia
bescantant-lo a tort i a dret. Fins va arribar a córrer una
calúmnia fastigosa que, si la pobra Llogaia n'hagués hagut
esment, ben segur que s'hauria mort de pena.

A l'hora de la posta, quan es dirigien tots plegats a la casa per
recollir-se, no hi havia ningú que, en veure'ls aclarits per la
llum vermellosa del sol que es colgava, no els considerés com una
parella de bruixot i bruixa, i no veiés en l'infant un diable
tendre, i no cregués que la cabra era un mal esperit que havia
pres la forma enganyadora d'animal casolà per matar tota sospita
a la gent.

Quan esdevenia qualsevol desgràcia, ningú s'encomanava a Déu, per
a donar-ne la culpa als habitadors de la torre del Barbut.

-Són el flagell del terme- deien molts.

I fins algú començava a fer córrer la veu que la mort del vell
ferrer i la de la Malena, i fins la del rector, havien estat
causades per les males arts d'en Biel i la Llogaia: primer havien
atuït mossèn Esteve per veure si li arreplegaven el mitjot;
després, despistats en trobar-se que el capellà no els deixava la
moma, s'havien esbravat enmetzinant en Costa ferrer; per últim
amb l'intent de poder-se acomboiar per a llurs malifetes, havien
engegat la Malena a l'altre món, després de fer-la patir uns
quants mesos, de mal donat.

De primer antuvi la calúmnia no havia pres altra forma que la
d'una espatotxada dita a l'hostal per un cap calent; però els que
escoltaven el primer que va llançar-la, varen començar a rumiar
cada u pel seu cantó, varen divulgar-la a les dones, i ben aviat
va créixer el bum-bum i el poble va anar-ne ple.

I va passar el temps. I el menut Galderic va començar a fer les
primeres passes i a barbotejar els primers mots. I en Biel va
eixamplar els conreus. I pels passadissos i cambres de la torre
del Barbut, i pels camps que la vorejaven, i pels corriols dels
boscos del comte, va regnar arreu l'alegria, omplint-ho tot de
veus d'infant i de rialles fresques.



XX

PARE I FILL

De mica en mica va anar-se espigant el fill d'en Biel. I fins va
esdevenir una criatura cepadeta i bellugadissa com una
engingolada d'esquellerincs.

Cada dia, a l'hora baixa, el seu pare, bo i esperant que la vella
enllestís el sopar, el feia asseure al pedrís del peu de la porta
i li ensenyava pacientment la doctrina. I el que tenia més punt a
fer-li aprendre eren els manaments de la Llei de Déu,
endardallant-los-hi fins a fer-li'n capir el significat. Però el
manament que li explicava amb més amor, esmerçant-hi tot el seu
saber, era el que ens prohibeix matar els nostres semblants.

-Para-hi ment: sentes? L'home no pot voler-la en cap manera, la
mort d'altri: ni la mort ni el més petit dany. Perquè el que mata
o tan sols atempta contra la vida del proïsme... fixa-t'hi bé,
fill meu!... és condemnat en aquest món i a l'altre: en aquest
món per la justícia dels homes, que no el miraran mai més com a
germà; a l'altre, per la justícia de Déu, que li farà sofrir
càstigs horrorosos. I encara Déu el perdona, el pecador, con el
pecat va seguit d'un bon penediment. Els homes no: no perdonen
mai... mai de la vida!... entenes?... A tot fer, obliden la falta
per un con temps; emprò, així que tornen a recordar-la, senten
altre cop la rancúnia, i tornen a torturar el pecador amb
retretes i malvolences. Ai de tu, doncs, el dia que caiguessis en
un semblant mancament!

El menut Galderic escoltava el predicot amb aire de comprendre'l
i amb el propòsit de retenir-lo a la memòria. I, durant les
vetlles, tot era rumiar i fer preguntes al seu pare, amb l'intent
d'aclarir els dubtes que se li acudien.

I era tan atinat el que deia, que en Biel, en veure'l com creixia
en intel·ligència i seny, va arribar a considerar-se petit per a
ensenyar-lo; i després de pesar i sospesar els aventatges i
desaventatges que li podria portar el determini, va acabar per
dir-se que havia arribat l'hora de fer anar l'hereuet a aprendre
de lletra.

Veu's aquí, doncs, que una tarda va agafar-lo de la mà i, fent
mig quart de marrada per no travessar el poble, el va conduir a
Vilavessant, presentant-lo al mestre. La decisió de no fer-lo
anar a estudi a Cassanelles, l'havia presa per allunyar tot
perill de raons amb els altres nois, que, entabanats per les
històries que corrien sobre la torre del Barbut, era cosa segura
que en farien pagar la patenta a l'infant. És clar que els del
poble veí en tenien tant esment com els de Cassanelles, de
semblants rondalles; però mai el perill era tan gros.

El primer dia de ser a l'estudi (una sala menuda com un bolcall
d'ase, amb les parets plenes de cartells greixosos, els cairats
de trenyines, i les llambordes de clapes de tinta morada) va
haver-hi un moviment d'estranyesa entre els xicots. Era la
primera vegada que hi compareixia un _noi nou_ d'un altre poble,
i no se'n sabien avenir. Però ben aviat va córrer la veu de qui
era el noi nou, i l'estranyesa va anar seguida del respecte: un
respecte amb el qual anava barrejada una basarda esgarrifosa,
provinent de les falòrnies que s'havien llegat de pares a fills
una pila de generacions, acostumades a mirar la torre del Barbut
com un lloc maleït, catau infecte de bruixes i dimonis.

Un, tan sols, dels marrecs, el fill del senyor metge, va gosar
acostar-se al foraster durant una estona de descans, bo i
ensenyant-li, primer, per via d'assegurança, l'estampa dels
escapularis que duia.

-Que no en tenes, tu?- va preguntar-li.

-Mira- va fer en Galderic, ficant-se la mà a la pitrera i
mostrant-li els seus.

-Són beneïts?

-I doncs?

El fill del metge, com si encara restés en dubte, va rumiar una
estona.

-Fes-hi un petó, als meus.

En Galderic va acostar-se'ls a la boca, oferint de passada els
seus al nou company.

I, com si aquells petons segellessin un pacte d'amistat, els dos
marrecs ja no varen moure's, en tot el dia, l'un del costat de
l'altre, amb gran alegria del vell mestre, que, havent temut un
moment que la presència d'en Galderic li tragués els nois
d'estudi, es sentia tranquil·litzat, puix que sabia el partit que
entre ells tenia el fill del metge, i el que el metge mateix
tenia en tot el poble, on no hi havia casa que no li degués la
vida d'algú de la família.

Amb el que no comptaven, el senyor mestre i en Biel, era amb el
que va venir més tard. El menut Galderic, amb el seu seny i la
seva tendresa, prou va fer-s'hi amic, amb tots els companys
d'estudi; però aquella mateixa amistat va congriar una profunda
rancúnia en els xicots de Cassanelles, que, atabalats per llurs
mateixos pares i enardits en veure's més nombrosos que llurs
rivals, varen començar a cercar-los bronquina, renovant les
batusses que des del temps dels avis hi havia hagut sempre entre
aquells dos pobles.

De primer la cosa no va passar d'alguns cops de pedra creuats
entre els dos escamots els dijous i diumenges a la tarda; després
ja varen barrejar-s'hi alguns grandassots, arribant fins al punt
de comparèixer armats de pistoles i ganivets; per últim, havent
corregut sang, s'hi varen ficar els homes fets, traient armes
llargues per fer la por.

I ben aviat, entre els dos pobles, va haver-hi una guerra encesa,
sense que ni els de l'un ni els de l'altre arribessin a saber-ne
ben bé el motiu. N'hi havia hagut tantes, de renyines, entre
Vilavessant i Cassanelles, que ja ningú s'hi capficava, de
l'espurna que n'acabava de fer esclatar una més. Es batien com
s'havien batut els avis, com s'havien batut els pares, com es
batrien, ben segur, els fills dels fills. Es batien per costum,
per tradició. Així ho havien trobat, i així ho servaven.

L'horror que aquella tongada de batusses va encomanar a en Biel,
no tenia fi ni mesura. Per això, el punt que havia mostrat sempre
a fer capaç el seu fill dels preceptes del Decàleg, va redoblar
fins a no deixar-lo de petja en tot el dia, amargant al menut les
hores de joc, marejant-lo a còpia de consells, abrigant-lo
talment amb una pluja seguida de prèdiques. I el noiet escoltava
submís, amb els ulls baixos i els llavis closos. Ja s'havia
acabat, allò d'interrompre el seu pare per a l'aclariment d'un
precepte; ja l'havia perdut, el xicot, el costum de passar les
vetlles rumia que rumia per capir el significat del que li
explicava en Biel: ara només era una, la cosa que el capficava:
era un dubte torturador que duia sempre encastat al cervell; que
el tenia concirós d'un cap de dia a l'altre; que li escalfava la
testa, omplint-la-hi, a la nit, de somnis esgarrifosos, i
ennegrint-la-hi, de dia, amb desitjos de mort.

I, agullonat per aquell dubte, el nen semblava la imatge de la
tristesa i s'aflaquia i s'esblaimava de rostre fins a esporuguir
el seu pare, que veia renaixer en ell la infantesa malaltissa de
la Malena.

Molts cops, mentre en Biel el sermonejava, obria sobtadament la
boca per enraonar; i, en aixecar els ulls i topar-se amb els del
seu pare, els abaixava tot seguit, dragant-se les paraules que
havien estat a punt de fer-li traïdoria.

Però va arribar un matí en què va parlar. El dia abans, en tornar
d'estudi, havia anat a cops de pedra amb el fill gran d'en
Bartra, i havia comparegut a la torre tot abrigat de sang que li
eixia d'un gros xiribec de la closca. Embenada la nafra per la
Llogaia, va ficar-se al llit i va passar la nit amb febre,
martiritzat més que mai pels mals somnis que li amargaven el
viure.

En despertar-se, el dia era ja alt. La Llogaia feinejava per la
casa. En Biel, que en llevar-se havia entrat a veure'l, en notar
que dormia s'havia arribat a l'hort, amb l'intent de no
allunyar-se del casal.

-Digueu al pare que vingui, Llogaia.

I, una vegada va tenir-lo a prop, tan a prop que els cabells
rossos de l'un es barrejaven amb els cendrosos de l'altre, va
mormolar, baixet, com si estigués en confessió:

-S'enfadareu pas, si us dic una cosa?

-Digues, fill meu.

-No s'enfadeu: sentiu?

-Digues.

-Doncs hi ha una cosa que no l'entenc. Con m'ensenyeu la
Doctrina, em dieu sempre que no es pot fer mal a ningú. I tothom
diu que vós, con éreu jove, vàreu matar un home que li deien el
Picotí. I per això tothom me té ràbia. I també diu tothom que
teniu tracte amb les bruixes i somions... i que totes les malures
les feu venir vós. I tots els nois us tenen per dimoni. I, con me
volen fer enfadar, me diuen dimoni petit. I jo m'hi enrabio i
m'hi faria amb les dents, i per això ahir vaig bàtre'm amb el
gran Bartra.

En Biel havia anat acotant la testa sota el pes de la vergonya.
Aquella acusació del fill li feia veure malaguanyats tots els
treballs, totes les lluites, que havia sostingut contra el poble
que el fuetejava, contra els seus semblants que el volien fer
damnar, contra la seva pròpia sang i el seu esperit, que
l'atiaven a la revolta.

Estava confús, aclaparat. Un moment de dubte podia perdre'l per a
sempre més.

-No, no t'ho creguis, fill meu, tot això!- va cridar,
redreçant-se de sobte.

I va esclatar en sanglots, bo i abraçant-se al fill i
petonejant-lo com un pare, com un desesperat, com un boig.



XXI

DALTABAIX

Mai més se'n va parlar, entre pare i fill, d'aquella taca
horrible. Mai més se'n va parlar, però tant l'un com l'altre la
tenien sempre present. En Galderic, malgrat els seus pocs anys,
semblava que endevinés tota la veritat d'aquella història que era
la causa que tothom el malmirés. I en Biel, en veure's castigat
en la persona del seu fill, sentia un remordiment que no li
deixava una estona de repòs. Però no era pas la mort del Picotí,
el que més mal li feia a la consciència, sinó el record de
l'obstinació, de l'afany, amb què havia demanat, amb què havia
exigit a Déu aquell fill que ara li emmetzinava la vida.

D'un cap de dia a l'altre tenia el cervell ple del passat. No hi
havia hora en què no li semblés tenir-lo tot present a la
memòria, formant un immens garbuix, un embolicat madeixó de nusos
que li estrenyien el cervell.

I, entre aquella munió de records, s'aixecava sempre clara la veu
de la veritat, que li deia, primer baix, baixet, i després a
grans crits, que bona part de culpa del que li passava la tenia
ell, per haver-se entossudit a voler fer cara al poble, a voler
viure al costat d'aquella gent que l'odiava i el volia perdre. El
que havia d'haver fet, ell, era fugir, fugir ben lluny, a uns
paratges on ningú tingués noticia del seu crim, on ningú tingués
esment de la seva estada a presidi...

Fugir!... fugir!... Veus aquí la dèria que l'omplia tot. Veu's
aqui el mot que, com una avespa rondinaire, el perseguia sempre,
de nit i de dia, fent-lo sotragar de cap a peus al bo del son,
fent-li redreçar la carcanada al bo de la feina, per obligar-lo,
malgrat ell, a sondar els espais amb la mirada, que se li perdia,
per llargues estones, horitzons enllà.

Fugir!... fugir!...

I el pensament li volava, estrompassant les muntanyes que es
veien blavejar al lluny, creuant el mar qui hi sabia al darrera,
aturant-se a reposar en aquells països que desconeixia i que veia
com en somnis. Sí, fugiria, posaria entre ell i els cassanellencs
tanta terra, tanta aigua, com pogués.

Dies i dies, setmanes i setmanes, mesos i mesos, va estar
repetint-se el mateix. I, a còpia de repetir-ho, va arribar a
convertir-se en maniàtic que no tenia altre pensament, altra
cabòria, que la de fugir d'aquells indrets de maledicció.

Per últim, una tarda, havent acabat la feina, va agafar paper i
ploma, i va escriure al senyor per dir-li que, passat el batre i
venut el blat, deixava aquelles terres, per a no posar-hi mai més
la planta del peu.

Ja llesta la carta, va quedar rumiós, guaitant per la finestra de
la seva cambra el camí de Vilavessant, que, anguilejant fins a
perdre's entre dos turonells, semblava arrencar de sota els
boscos del comte.

La tarda queia: una tarda quieta i tranquila, embaumada de
perfums de primavera, escalfada per alenades tebiones que feien
bellugar amb lleugers tremolins les fulles nades de tot just. El
sol, prop de la ratlla, es mostrava vermell, d'un vermell de
sang. Uns núvols flonjos i grassos s'encastellaven i
s'eixamplaven a la seva dreta, amenaçant tapar-lo en menys d'una
avemaria.

-Que estrany, que el noi no sigui aquí!- va pensar en Biel.

I, sense saber per què, el cor va fer-li un salt. Succeïa tan poc
sovint allò que en Galderic no comparegués a l'hora, que ben
aviat va sentir-se envaït per l'angúnia i el malestar.

-Mentre no li hagi succeït quelcom!...

I tot era guaitar enllà, bevent l'espai amb la mirada.

Al sentir-se el toc de l'_Angelus_ que donava comiat al dia, en
Biel va acabar-se d'anguniar. Per força n'hi havia passat alguna,
al noi.

Semblant pensament va fer-li davallar l'escala en quatre salts.

-Aparieu el sopar- va dir a la Llogaia. -Vaig a veure si trobo el
noi.

Va travessar l'hort, es va entaforar pels boscos, i va enfilar
tot seguit la ruta de Vilavessant. El castell de núvols que es
remuntava a la banda de ponent anava fent-se cada cop més ample i
més alt. Ja se'n veia envaït un quart de cel; ja en cobria tota
una meitat; ja amenaçava ajaçar-se arreu per tota la volta...

En Biel va aturar-se. Part d'allà dels dos turonells que
semblaven engolir-se el cami de Vilavessant, havia sentit un
espetec somort, com d'un tro sec i esquerdat.

-A veure, si tindrem tamborinada.

La temor de mal temps va fer-li apretar el pas, però va quedar-se
palplantat altra vegada al cap d'un moment, bo i parant l'orella
a un nou soroll vingut de la mateixa banda.

-Oh, llamp! Això ja no són trons!...

I, no content de caminar amb més pressa, va rependre la ruta a
salt de ca.

* * *

Darrera els turonells hi havia batusses. Alguns vailets de
Cassanelles, en sortir d'estudi, havien anat a cercar bronquina
als de Vilavessant, que solien anar a jugar per aquells indrets.
Les dues bandades enemigues havien anat a cops de roc; el gran
d'en Bartra n'havia arreplegat un a la clepsa, i se n'havia anat,
bo i corrent, a contar-ho al seu pare; un dels xicots de l'altre
poble s'havia presentat al seu amb el cap sagnós; els homes fets
s'havien ficat a la brega; i ben aviat la petita prada que
s'estenia a l'altra banda dels dos turonells havia sigut
convertida en un camp de batalla. I havien ressonat alguns trets
de pistola... i havien relluït les fulletes d'alguns ganivets...
i els combatents s'havien embriagat a la vista de la sang i
semblaven que volguessin trossejar-se els uns als altres.

I el menut Galderic s'havia trobat a les batusses, i rabiós com
estava contra tots els que malparlaven d'ell i del seu pare,
s'havia encegat fins al punt d'agafar la davantera a tota la
colla de vilavessanencs per plantar cara als esperitats de
Cassanelles.

-Pit i ronyons!- cridava en Jan, foll de ràbia, com si fos el
comandant dels batissers del seu poble. -No n'ha de quedar
rastre, d'aquesta mala sangonetat!

Una acció d'avançament, un instant de dubte i alguns trets
gairebé escapats de les pistoles dels de Cassanelles; un home
caient malferit, un moment de confusió i un llampec de ràbia dels
de Vilavessant; una flamarada d'odi encenent més i més els uns i
els altres; una barreja de cossos que s'arrapen i
s'esbardufeixen, de gemecs que es topen amb malediccions,
d'esgarips que es veuen ofegats per l'espetec de les armes
llargues, varen seguir a les paraules d'en Bartra, que, enardit
per la lluita, avançava cap als contraris bo i engrapant amb la
destra una picassa i amb l'altra mà una grossa pistola.

-Sota terra siguis, maleït bord!- va cridar sobtadament.

Va agafar per un braç el menut Galderic, bo i llançant la
pistola; i aixecant en sopols l'infant, va esbardellar-li la
testa amb un cop de picassa, mentre la campana de Cassanelles,
que començava a tocar a somatent, feia fugir desbandats molts
dels que es batien.

I el menut Galderic va quedar estès al mig d'un bassal de sang. I
en Jan, en veure que encara es bellugava, va trepitjar-lo
rabiosament, com i si volgués esbravar-se, en el cos del fill, de
la rancúnia que sentia pel pare. I, horroritzats de la feta, els
batissers varen fer-li rotllo, fugint d'ací d'allà, com ànimes en
pena.

Per últim va lassar-se, va donar l'últim cop de peu a aquell cos
espellifat, va bleixar amb força, i va exclamar, amb goig:

-Ah!... Morta la cuca, mort el verí!... Ara manca el pare.

El pare acabava d'arribar al lloc de la desfeta, i, passat el
primer instant d'esfereïment, es dirigia a en Jan amb els punys
closos, tot ell sotragat per la dolor i la ràbia, tot ell
assedegat d'abeurar-se amb la sang del seu enemic de tota la
vida. Però, així que se li havia arrapat al coll fent-li treure
mig pam de llengua, l'en varen desarrapar els primers homes del
somatent que acabaven d'arribar.

Llavors, el pobre Biel, abraçant amb bogeria el menut cadàver, va
posar-se'l a coll i va fugir... va fugir per entre els boscos,
sense fer cas dels crits amb què volien aturar-lo, sense sentir
la pluja que, desfent-se en aquell instant, abrigava tota la
comarca amb un xàfec immens.



XXII

AVALL COM L'AIGUA

La llumenera, penjada del sostre, aclaria feblement el cos de
l'infant, que jeia sense vida al cim del llit de peu de gall on
en Biel i la Malena havien dormit el son de nuvis. La testa,
badada per la picassa d'en Jan, es mostrava tota sagnosa; els
punys, closos fortament, semblava que es volguessin escorxar els
palmells de les mans; la cara, contreta horriblement,
transparentava la dolor i la ràbia que s'havien barrejat, dintre
aquell cos tendre, a l'hora de la mort.

A un costat del llit dormisquejava la Llogaia; i a l'altre
vetllava en Biel, amb els ulls fixos en el rostre del menut,
mirant-lo i no veient-lo, com si, del cop rebut a l'ànima,
s'hagués quedat sense sentits. Un ensopiment estrany s'havia fet
amo d'ell. No pensava, no raonava, no es feia càrrec del que
tenia a l'entorn. Ni tan sols plorava.

Els que ploraven eren els núvols. Ploraven seguit-seguit, amb un
gotejar espès que, en topar amb les teules, n'arrencaven una
cantúria pesada i trista.

En tota la nit no havia parat de ploure; i s'hi havia posat, a
primera hora, tan de ferm, que el córrec havia vingut gros al cap
de poca estona, i, en anar la justícia per fer-se càrrec del
petit cadàver, ja no havia sigut possible travessar el corrent.

Amb tot, cap a la matinada va començar a minvar el xàfec, però la
rierada no: la rierada venia cada cop més grossa, degut a les
aigües que, davallades de les terres de més amunt, s'hi ajuntaven
a milers de cascades i reguerons.

Per això tot el poble estava en vetlla, esporuguit per l'aiguat,
sense recordar-se gairebé de les horrors de la batussa. Tothom se
n'oblidava, de la víctima innoscent; tothom se n'oblidava,
d'aquell pobre pare ferit al mig del cor per la pèrdua de l'única
esperança que li quedava a la terra; tothom se n'oblidava, del
matador, que, tancat al soterrani de la casa del comú, es
barallava amb la pròpia consciència i començava a tastar les
asprors del remordiment.

Només els seus pares i els seus fills i la seva dona hi pensaven,
en el pres. I sabent-los greu la seva absència, més que per altra
cosa per la falta d'un parell de braços que els ajudessin a
salvar de l'aiguat els béns que tenien en perill.

I en Jan, com si endevinés l'oblit en què el tenia tothom, sentia
ajuntar-se al rau-rau de la consciència el pes d'una immensa
solitud. Li semblava que fos arribada la fi del món i es trobés
bregant entre els elements desfermats.

El bram d'aigua que baixava pel córrec omplia de terratrèmol la
cofurna on es trobava, separada del corrent per una trista paret
de maó de pla, trepada arran de sostre per un espirall tot
esquifit, pel qual entraven les rates a dotzenes, fugint de
l'aiguat, que les treia dels cataus.

Com un llop engabiat, en Jan es passejava entre la fosca, sense
pensar tan sols que per aquell espirall que donava entrada a les
rates s'hi havia estimbat més d'un cop, i més de cent, un doll
d'aigua que havien negat la cofurna fins a les vigues. Passat
l'esverament que l'havia fet bleixar de goig en veure sense vida
el fill d'en Biel, no es podia arrabassar del magí aquella testa
esberlada per la seva destral i aquell ventre esbotzat pels seus
cops de peu. Era com si el tingués al davant, el cadàver del
menut Galderic: era com si el veiés il·luminat per una claror
estranya que fes encara més espesses les tenebres del voltant.
Prou aclucava els ulls per no veure'l; prou encastava les
parpelles de dalt amb les de sota; prou pertenia per foragitar la
torturadora visió... Res li valia! La visió continuava cada cop
més ferma, cada cop més vistent i més horrorosa.

¡Quina angúnia, Senyor, quina angúnia, la de l'homicida!... La
sang innoscent que havia vessat li xarbotava pel cervell,
enterbolint-l'hi i fent-l'hi sotragar a grans batzegades. La mà
que havia estret el mànec de la picassa se li enasprava i se li
obria malgrat ell, com si contrapuntés a llançar fora de si
l'empremta de l'eina que li semblava dur-hi marcada... Els peus
que havien saltat sobre el ventre de l'infant eren espolsats per
en Bartra a cada moment, com si volgués foragitar els esquitxos
de sang que sentia clavats a les espardenyes.

Volent escapar a aqueixa mania, va descalçar-se tot d'una; però
aleshores li va semblar que els esquitxos, en lloc de quedar-se a
les espardenyes, li havien travessat la pell per ficar-se-li carn
endins fins al moll dels ossos.

Quina angúnia, Senyor, quina angúnia!...

I es passejava cada cop més de pressa, i s'apunyegava el cap com
si volgués esberlar-se'l, i pernejava com un poltre guit.

Les primeres lluïssors de l'alba, entaforant-se mandrosament per
l'espirall, varen portar, per últim, un escrupoló d'esperança al
seu cor. Però, al mateix moment que va obirar-les, es va adonar
d'un lleuger rajolí que reïntellava paret avall i s'anava
engruxint de mica en mica. L'aigua que davallava pel córrec
arribava ja frec a frec de la mesquina obertura.

Oh, quina sort, si la cofurna s'omplia d'aigua! ¡Quina ventura,
si la mort el sobtava al fons d'aquella presó!

Déu no va escoltar-lo! Encara no havia tingut semblant pensament,
que un cop de riu va rompre la resistència que oposava al seu pas
la paret de la cofurna, fent-hi un gros esvoranc, pel qual va
estimbar-se, amb gran terrelló, el corrent.

I aleshores, cobrant, malgrat ell, l'amor a la vida, va
enfilar-se al llenç d'obra que quedava sencer, i va cridar
assistència amb totes les seves forces.

Va ser un crit que va sentir-lo tot el poble: un crit aspre i
esgarrifós, d'home desesperat que veu la mort cara a cara.

Tan i tan fort va ser, que, entaforant-se pels boscos del comte,
va arribar fins a la torre del Barbut, desvetllant en Biel, que
seguia immòbil a l'espona del llit on dormia el son darrer el
menut cadàver. Anul·lat per la seva dissort, el pobre pare estava
mut, amb la pensa aturada i els ulls ressecs, com si dintre el
seu cos no hi quedessin llàgrimes.

De cap a cap de nit, no s'havia mogut de la mateixa positura fins
que aquell crit d'esglai va fer-lo botre de la cadira i adreçar
l'orella.

El xàfec havia parat, però la rierada, amb els seus bruels,
omplia de terratrèmol tota la rodalia. L'alba avançava. Els clams
dels cassanellencs, desesperats de portar a en Jan el socors que
demanava, s'aixecaven paorosos espai amunt.

* * *

-Assistèènciaaa!...

Aquest crit, més fort que els altres, va dominar totes les veus i
tots els sorolls, acabant de deixondir en Biel, qui, sense
conèixer la veu del que cridava, va davallar l'escala a trenca
nou de coll, emprenent com a somnis, una correguda boja boscos
avall. La feta de la tarda, la mort del seu fill, el record de la
seva dona, totes les impressions fortes que havia tingut a la
seva vida, es barrejaven ara en el seu cervell formant una
agarbuixada roca, empaitant les unes a les altres com les ones
d'un mar esvalotat que es persegueixen i es capbussen sense
repós. Però, per sobre d'aquell embull, hi surava sempre aquell
crit desesperat i foll de l'home, del germà seu, que demanava
ajuda.

-Assistència!... Socors!...

El tros de paret on estava encamallat en Bartra s'havia
esgavellat sobtadament. Havia ressonat un clam d'esglai més fort
que els altres. El cos del desesperat es barallava amb peus i
mans contra el corrent, que se l'enduia avall.

Després, res: havia vingut un espès silenci. Només els brams de
la riada semblaven sentir-se més forts que mai; només un punt que
es capgirellava a flor d'aigua, arrapat a un tronc, atreia les
mirades de tot el poble.

Sobtadament, de l'altra banda de córrec, va saltar un nou cos, i
se'l va veure arrapar-se al que lluitava amb l'aigua

-Coratge, germà!

I la destra d'en Biel va arrapar-se a la brusa de l'hereu Bartra,
que, animat per l'ajuda, va redreçar el cap. La mirada d'horror
que va donar en Jan al que anava a salvar-lo va topar-se amb la
d'odi que li endreçava en Biel en reconèixer-lo. «-No em matis!»,
deia l'una. «-M'has mort el fill!», semblava dir l'altra.

Però va venir una onada i va apagar-les totes dues. I en Biel,
que havia entès la d'en Jan, va sentir un impuls de perdó; i en
Jan, que havia sentit a l'ànima la d'en Biel, va abandonar-se a
la força de l'aigua.

I va sonar un nou crit:

-Salva't!

I en Jan, a una empenta d'en Biel, va veure's transportat fins a
prop de la riba, va arrapar-se a les branques d'una saula tombada
pel corrent, i, aferrant-se'hi amb desesperació, es va enfilar
per la soca, caient al cap d'un instant a sobre el marge i
amagant la cara entre l'herbei, que, prou moll de la pluja, va
veure-s'hi encara més a causa del doll de llàgrimes que va haver
d'escopsar.

Mentrestant, en Biel, que acabava de guanyar la vora cent passes
més avall, corria annartat boscos amunt, sentint a l'ànima una
mena de rosec estrany, com el del soldat que, per salvar la vida
d'un enemic, ha fet als seus una traïdoria.

* * *

L'endemà, cap a posta de sol, en Biel venia de ciutat,
d'acompanyar-hi la vella Llogaia, que se n'hi anava a viure. De
sobte, a una reblincola de camí, va topar-se amb els civils, que
duien un home, i va recordar-se del dia en què, després d'haver
mort el Picotí, se'l varen endur a ell.

El pres anava amb el cap cot; però, en sentir trepig al davant
seu, va aixecar la vista d'una manera vergonyant, va clavar-la a
en Biel i va caure de genolls.

-Perdona'm!... Digues-me que em perdones!...

Un instant de dubte, una mà que s'allarga, una que s'hi aferra,
un pecador que s'alça, i quatre persones que se senten els ulls
enterbolits pel plor. Després, una mirada d'en Biel cap a la
plana, que creuaria més endavant per fugir del poble i anar-se'n
part d'allà del mar a encendre foc nou. I res més!

Al cap d'uns dients d'avemaria, el sol es capbussava darrera la
ratlla de ponent. En Biel, dret al pas de la porta, va veure com
al lluny, molt i molt avall, pel camí de l'aigua, es perdia la
figura del seu enemic, semblant a una formiga.

I, tot veient-la, va sentir-se gran.

Tot seguit va aixecar els ulls al cel i un prec a l'Altíssim.

-Ajudeu-me!...

I va sentir-se fort.



PINYA DE ROSA

VOLUM PRIMER


INDEX

AVE MARIA PURÍSSIMA.

LLIBRE PRIMER-IMPRESSIONS.

Una tarda per mar.
L'èxtasi del oncle Ventura.
L'aniversari del noi Guixer.
Vetlles d'estiu.
Avís misteriós.
Mar de llamp.
Mànegues marines.
La basarda.

LLIBRE SEGÓN-FANTASIES.

Les Senyoretes del Mar.
La vetlla dels Morts.
La Xucladora.

LLIBRE TERCER-NOVEL·LETES.

En Garet a l'enramada.
La Fineta.
Jacobè.



AVE MARIA PURÍSSIMA.


«Amb aquesta salutació, tan corrent a la nostra terra i tan
catòlica, he volgut, llegidors meus, donar-vos la bona rebuda a les
portes del meu llibre. Així sabeu ja quina es la fe que professo,
i espero que rebutjareu qualsevulga interpretació, que contra
aquesta fe poguésseu donar als meus pensaments.»

«No he pas tractat d'escriure una obra mística: no m'he preocupat
més que de cercar la bellesa, i l'he cercada molt terra a terra;
però, si l'he assolida rai, no deixareu de sentir-hi la flaire de la
mà de Déu. Ara, si, per torpesa(1) meva, hagués quedat(2) quelcom
mal sentós dins aquestes planes, prec-vos que ho esborreu amb
caritativa intenció i que no m'ho tingueu en retret a l'altre món.»

[Notes de l?autor:   (1) Turpitud.  (2) Entrat.]

Aquestes paraules, amb les quals vaig encapçalar el meu primer aplec
de Marines i Boscatges, vull que acompanyin també el present, que,
perquè prengui un caràcter definitiu, batejo amb un nom especial.
Quasi totes les composicions que integren aquest aplec són les
mateixes que ja coneixen els meus antics llegidors; i, si bé les he
reformades una mica i n'hi he afegida alguna, espero que la bona
olor de cristianes no s'hi haurà pas esbravat.

Donen els mariners el nom de _pinya de rosa_ a l'artística nuada que
teixeixen al capdavall d'una corda amb els seus mateixos blens,
fent-hi un pom boterut que la conclou, la priva d'esfilagarsar-se i
no li permet escórrer-se de l'estrop o anella dintre el qual la
passin de llarg a llarg.

Doncs bé: a nosaltres ens ha semblat adient per a batejar aquest
aplec, amb el qual volem consolidar i donar fi a la llarga corda de
marines i boscatges que fins ara hem anat escrivint i publicant en
revistes, diaris i llibres. Ara la corda tindrà el seu nus de
conclusió i constituirà un cos definitiu. És probable que, si Déu
ens dóna vida i delit, escriurem altres marines i boscatges; més ja
no podran formar part de PINYA DE ROSA, que és un cap que volem que
resti ben nuat i ben fermat dintre la seva anella.

Si dividim l'obra en dos volums, no és per trencar-ne la cohesió i
la unitat, que ara més que mai volem afermar, sinó per la seva
extensió material, que no hauria permès encabir-la en un sol volum
d'aquesta «Biblioteca», a no ésser de compondre'l amb una lletra tan
menuda que no hauria resultat de grata lectura. Per altra part «El
rem de trenta quatre» era una massa desproporcionada entre els
altres treballs del llibre titulat _Novel·letes_, i, posant-lo en
volum separat, ens sembla que fem benefici a l'harmonia.

Sigui com vulgui, aquesta qüestió de la disposició de materials té
poca importància i no m'ha preocupat gaire. Més mals de cap m'ha
donat el problema de si convenia o no reformar els treballs antics,
que constituiran quasi tota l'obra.

Artísticament, els trobava tan frescos i saborosos com el dia que
brollaren de la meva ploma: el cor no em demanava de tocar-hi ni una
sola frase, ni un sol mot; i, si bé això no volia dir que fossin
perfets, indicava clarament que el meu gust artístic no s'havia pas
afinat d'ençà del temps en què vaig escriure'ls, i que en aquest
sentit l'home dels seixanta anys no podia exercir cap mestratge
sobre el dels trenta cinc. En canvi, lingüísticament hi trobava cada
tara que em feia venir pell de gallina. No havien passat en va
damunt d'ells els darrers vint-i-cinc anys, durant els quals tan
intensa labor filològica s'és realitzada a Catalunya. ¡Quants de
castellanismes hi descobria!

Ara bé: calia expurgar-los-en?

En certa manera això em semblava una profanació i una immodèstia.
¿No eren l'obra de llur temps? Per què amagar-ho? ¿No seria un
sentiment de vanitat ridícula, el que em portés a despullar-los
d'aquell regustet de castellà que era propi de l'època de llur
naixença i la certificava? I en esmenar-los d'aquelles tares de
llenguatge, que no deixaven de respondre a una mentalitat
profunda, ¿no alteraria el sentiment artístic que va produir-los?

Per altra part, els antics aficionats a l'obra encara vivents,
alguns dels quals se l'havien apresa quasi de memòria, ¿em
perdonarien les innovacions? Ells l'amaven tal com era, amb els
seus defectes i tot, a la manera com un hom s'agrada de la noia que
l'ha enamorat, estimant àdhuc com a gràcies els petits defectes que
la caracteritzen: tal vegada una piga a la galtona, tal vegada una
torçarieta del nas, tal vegada una denteta oscada... -Oh, no!- un
hom diria. -Deixeu-me-la tal com és, la meva amor: no res de
redreçar el seu nasset simpàtic, no res d'extirpar la seva piga
graciosa, no res d'omplir d'esmalt l'osca garladora de la seva
denteta!...- I així també solen estimar els lectors les obres a què
s'han aficionat, en les quals han posat ja quelcom de la pròpia
imaginació, convertint en niuets d'il·lusions àdhuc els mateixos
clotarells de les tares. Recordo haver llegit una lamentació de
Chateaubriand sobre aquesta amor irracional i fantasiosa dels antics
llegidors, la qual, segons ell declara, l'havia cohibit fins al punt
de no atrevir-se a modificar una mala disposició de comes, d'una
frase. Això ja em sembla força exagerat; però, anem, aquesta amor és
ben d'agrair per part dels autors, i les seves exigències bé
mereixen algun respecte.

Tals consideracions i la meva peresa, que sempre és de parer de
deixar les coses com estan, m'inclinaven a no tocar pas res; però
sol vetllar al davant de la meva voluntat una mena de follet
desconfiat i tafaner, que no permet el trànsit a cap idea sens de
primer furgar-la i flairar-la i donar-li més voltes que a una bóta
agra que li duguessin a rentatge, i ell va oposar-se a les meves
plàcides determinacions.

-No, senyor- em va dir reganyosament: -aquests arguments, que et
semblen tan forts, no valen una pipada de tabac. ¿Què em contes,
que les tares de llenguatge de la teva obra són pròpies del seu
temps, senyor vanitós? ¿Què va que jo té n'assenyalaré més de mitja
dotzena que són teves i ben reteves i que han servit de trencacolls
a més de quatre dels escriptors catalans que han vingut al teu
darrera? Oidà! ¿Tú no vares usar castellanismes que mai encara no
havia fet seus el teu poble? I, àdhuc aquells que han deturpat la
bella llengua popular, si els coneixes, ¿per què has de consagrar-
los? En hora bona que els empressis quan no hi sospitaves vici, com
tants d'altres n'emprarà encara de bona fe la teva ignorància; però
¿com t'atreveixes a autoritzar-los tot sabent-los dolents? I ¿què va
de bo, això de considerar-los com a senyals d'època i en certa
manera com a testimonis respectables que donen fe del temps en què
va nèixer la teva obra? ¡Galdosos testimonis per cert! I, si
realment ho foren, d'aquell temps, ¿per què vols que ho siguin de
l'actual, que ja els coneix i els ha desqualificat i els rebutja?
Qui ets, tu, ara? ¿Ets l'home del segle passat o el del present? I
qui autoritza i dirigeix la publicació del nostre cas, sinó tu,
l'home d'avui? I, ¿quina data portarà, el llibre, sinó la del dia de
la seva llum? Apa, doncs: no siguis peresós; i, ja que presideixes
aquesta renaixença, cerca-li nous testimonis i preserva-la d'aquells
altres que tan poca honor feren al seu naixement. I no em surtis pas
amb allò d'agrair l'amor irracional i fantasiosa dels antics lectors
teus i de respectar-ne les exigències. Si verament els sents grat de
la tal afició, serveix-los amicalment i sense engany, no els
perjudiquis més; ans guareix-los a foc i ferro del dany que
involuntàriament, per ignorància, els has causat, baldament gemeguin
i es revoltin contra el tractament. És un deure de consciència. I
d'aquell símil que has retret, i que és just, parlem-ne: a veure,
ben estudiat, quina lliçó ensenya, si la teva o la meva. Ja és cert
que un hom s'agrada àdhuc dels mateixos defectes de la dona que l'ha
enamorat, i s'encanta tal volta de la torçària del seu nassiró, de
l'osca de la seva denteta i de la piga de la seva galtona: però, si
aquesta torçària i aquesta osca i aquesta piga vinguessin d'algun
mal lleig que amenaçés la vida de la persona amada, ¿quin enamorat
fóra tan irracional que s'oposés al guariment? Aplica, doncs, el cas
a l'altre terme de la comparació. ¿Qui, que tingui dos dits de
front, podrà voler que no extirpis allà on els trobis els
castellanismes, que són el cranc rosegador de la nostra llengua?
Deixa't de contemplacions. Aquesta amor fantasiosa, que t'apar
falaguera en relació als teus insignificants escrits, és la mateixa
que, aplicada a més noble objecte, s'aficiona cegament al nostre
actual llenguatge i s'oposa a la seva salvadora purificació. Ah! Per
amor a la vida, combat tu aquesta amor de mort.

Em va posar un cap com un tabal i no sabia què contestar-li. Ja
anava a creure'l, quan l'esperit artístic va aturar-me l'acció i em
va dir:

-Què vas a fer? ¿No estàs content, artísticament de la teva obra?
Doncs, si escoltant el follet dels escrúpols hi trasmudes el
llenguatge, ja serà prou que no la malmetis d'algun caire i que el
mateix follet no t'hi trobi, després de la tasca, cent tares més que
no pas ara. La puresa externa, certament, és de desitjar; però no
tant que valgui la pena de passar aquests mals de cap i de córrer
aquests perills. I, per altra part, ¿estàs ben segur que totes les
formes que ara et semblen dolentes t'ho semblaràn així mateix passat
un qüern d'anys? Per exemple: ¿no tingueres per suspecte, durant una
llarga temporada, el verb matar, i, després, no t'has convençut que
era clàssicament català i que occir i occiure no eren sinó
llatinismes al seu costat? Però, anem, no vull encaparrar-te amb
aquests dubtes: vull donar com a cert que les bones formes de
llenguatge, les pures, les permanents, són les que ara els bons
filòlegs assenyalen amb el dit i les que aniran indicant a manera
que llurs estudis els portin a nous descobriments. ¿Hauràs de
recompondre les teves obres cada vegada que ells preconitzin un nou
capgirament de llenguatge? ¡Mala feina es fóra girada als nostres
literats! No, home, no! El teu cas és semblant al d'un pintor. És
clar que cercarà per a les seves teles les colors més pures i
permanents que puguin proporcionar-li els adroguers; però, una
vegada ja pintades, no es donarà pas la pena de refer-les cada
vegada que la indústria descobreixi colors més sòlides i perfectes.
A més fer, retocarà lleument algun to emmusteït, les untarà amb una
mica de mèdium, i,... endavant les atxes! ¡Pobres pintures, les que
no tinguessin altres valors que les que es compren a l'adrogueria!

Aquesta reflexió em va decidir; i, com que l'editor m'apressava, no
vaig tenir temps d'escoltar el rondineig amb què hi replicava
l'altre contrincant: vaig tancar totes les finestres dels dubtes, i,
en un silenci dolç, que tornà la pau al meu esperit, vaig posar-me a
la tasca: una tasca facilíssima. No em calia sinó retocar algunes
taretes de lèxic, aquelles que bonament podien esmenar-se sense
alterar cap valor mental. Quant a sintaxi, no volia trasmudar res,
car és ella quelcom tan entreteixit, que no pot tocar-se'n part
sense capgirar tot el conjunt, cosa que m'obligaria a reescriure
l'obra de cap i de nou; i així, lectors ben amats, no haveu
d'estranyar que trobeu, dins la major part dels treballs d'aquest
llibre, certes formes sintàctiques que ara repugno d'usar, com són
la del «lo» neutre, la de les preposicions davant la partícula «que»
de les oracions complementàries indirectes, sobre la qual encara no
estic orientat del tot, i algunes altres.

D'aquesta manera ja sé per endavant que no aconseguiré complaure els
puristes, ni els rutinaris; però no m'ho proposo pas. ¿Com han de
perdonar la meva inquietud aquells benaventurats que creuen que la
nostra llengua no ha rebut altres influències estrangeres que les
que a cor dolç ha volgut acceptar? I ¿com han de transigir amb la
meva desaprensió aquells infeliços puntimirats que escriuen un
català que sembla grec a la mare que va posar-los al món?

El meu treball, grat sigui a Déu, es proposa principalment la
bellesa, que és una olor que no poden percebre els esperits massa
preocupats; i si ella hi és, com jo crec, baldament vagi barrejada
amb brosses i espines gramaticals, no mancarà gent que vulgui fruir-
la. Jo crec molt meritòries, molt necessàries i molt dignes d'estudi
les lliçons dels nostres filòlegs; mes ¡ai si la bellesa literària
hagués de dependre'n! ¿Qui s'atreviria a escriure, sense que li
vingués el cap en roda, tot pensant en els nous descobriments que
poden fer i en les errades en què poden haver incorregut?


LLIBRE PRIMER - IMPRESSIONS


UNA TARDA PER MAR


Quina tarda més esplèndida! ¡Quin cel més blau i quina bellugadissa
d'orenetes i falzies en tot l'espai que s'obirava! ¡Qui tingués
ales, com elles, per a esbargir-se lliurement pels aires, lluny, per
damunt dels camps i les serres!  ¡Era ben trist, haver-se d'encauar
dintre d'una aula reclosa, plena de les bovors del ressol i de la
mainada! Vaja, ¡era ben enfadós, haver d'anar a estudi, penjar en un
banc, com dues eines inútils, les cames, que tenien fam de córrer, i
arrossegar per les lletres d'un llibre la imaginació, que es sentia
cridada pels xiscles de les orenetes, pel xiu-xiu del vent, per cada
bri d'herba i per cada fulla d'arbre!  Era ben trist, però no hi
havia altre remei: era precís anar-hi. I jo m'hi encaminava xano-
xano, capbaix... amb una recança!... A cada pas m'aturava sospirant.
¡Déu meu, que n'hi devia haver, de cassanelles, a la roureda!  Les
móres i els aranyons ja devien ser madurs. Si jo fes rodó!...

Havia arribat a les envistes d'estudi, quan una veu coneguda
m'estremí de cap a peus. Era la veu d'en Volivarda, un xicot
pescador, que em cridava amb un llarg -Eeep!- des del fons d'un
carreró.

Ai vatua l'home! Té! ¿qui havia de pensar en ell?... De seguida se
m'enriolà la cara, i em va passar per la fantasia la visió del mar i
de la costa pintoresca. Aquell xicot i jo havíem nedat junts tantes
vegades! ens havíem divertit tant, pescant pops i crancs per les
roques!...

-A on vas, Volivarda? Acosta't, home, que parlarem. Apa, que tinc
d'entrar a estudi.

-Vatua sa pena! quin marriment me vindria, si m'hi haguessen de
tancar!  ¿I tu cada dia de Déu hi vas? Fes rodó, coi!... fes rodó,
avui!  Vina-te'n amb mi. Vararem es gussi d'en Valéncia. En Valéncia
vol que li arrepleguem una galleda de soïssos: saps?... Soïssos
rai!... Jo en sé una afrau que hi estan espessos com es cabeis as
cap. En un santiamén els tenim, i ens resta tota sa tarda de coll
per a pescar a volantí... amb un volantí de sis hams, que portarà en
Canari: cosa més fina!... Mira, ara vinc de cercar cargolins per
esques. En duc tot un nansat, que els hai trobats aquí tot just, en
es fonois des Camp-perdut. Coi! ja no ets homo si no fas rodó!

Jo, gratant-me el cap, pensívol, anava escoltant. El cor me bategava
dintre el pit, com una papallona dintre el puny d'un infant. Oh!
prou me temptaven, aquelles proposicions!

-A casa sopem a les vuit- vaig mormolar.

-A dos quarts serem en terra- contestà en Volivarda. I, llegint la
desconfiança en la meva mirada, afegí, besant-se el dit gros,
encreuat sobre el saludador: -Tan cert com sa mort!

En això, les mans d'algú que se m'havia acostat per darrera me
taparen els ulls, a l'ensems que una alenada calenta m'humitejava el
clatell. Vaig pegar una giravolta sobtada, i vaig topar-me nas a nas
amb la riallera carota d'en Paiús, un noi rabassut, gras, llardós.
Ja abans d'encarar-m'hi l'havia sospitat per la ferum, que sempre se
li sentia, de quitrà i d'arengades podrides. ¡Que n'era, de lleig,
aquell marrec! Tenia les galtes botides, el nas aixafat, i les
parpelles tan sobreres i caigudes, que per mirar havia de tirar el
cap endarrera, com aquell que, jugant a cucorna, vol guaitar per
sota del mocador.

Me va enrotllar el braç a la cintura i em va dir: -Ets de sa
barcada: oi?  ¡Conxos, que ens divertirem!

Mentrestant, l'altre llopet marí, en Volivarda, que era alt,
escardalenc, de color de sègol, carallarg, i tan embardissat de
cabells que li eixien a rossos manyocs per sota les gires i pels
forats de l'arnada barretinola, m'estirava, tot afalagant-me el
clatell.

Què podia fer jo? ¿Qui no hauria girada l'esquena a l'aula? Vaja, la
meva virtut no era pas prou ferma per a resistir tanta temptació.

Mentre travessàvem el poble, no les tenia pas totes: la consciència
em feia rau-rau, i sempre em semblava que el pare m'havia de sortir
de tras-cantó; però, a la vista de la platja, de la barca i del mar,
la meva por i els meus escrúpols desaparegueren com òlibes
empaitades pel sol. Visca la llibertat! Visca l'alegria!
Barquejaríem, visitaríem cales amagades, pescaríem tal volta peixos
inconeguts, veuríem els bancs vivents on es crien les petxines
virolades que enjoien les platges, trobaríem... ¡qui sap, lo que
trobaríem!...

-Apa, marrecs, que tindreu bon temps! - va dir-nos en València-
¡Mireu, que alegroia que està, sa veia de sa mantellina blaua! ¡Com
s'enfloca i se rinxola, sa presumida!  Runy com un gos perquè ses
roques li són de mal rosegar i sa sorra li fa mal a ses genives;
però no té pas sa rauxa dolenta: us gronxarà a sa seua falda com una
bona mainadera. Apa, marrecs! Es vent i es corrent us estalviaran sa
meitat de sa feina, i, a sa tornada, ja es garbí haurà caigut.

En Canari era allí que ens esperava. Estava de quatre grapes davant
del gussi, enseuant els pals, i em va saludar amb una mitja rialleta
de simpatia.

Els mariners vells, que prenien la fresca al peu de les penyes, a
l'ombra de les blavoses atzavares, ens contemplaven satisfets,
articulejant ells amb ells i assenyalant-nos amb els brocs de
llurs pipes. Les dones, que adobaven xarxa, aixecaven llurs caps de
la feina, i cridaven, trufejant -¡Pareu ment que no eixugueu tot es
peix de sa mar!  A veure si ageu alguna roassa!

Nosaltres no els contestàvem. Canteu, canteu, ninetes. Altra feina
teníem! Estàvem atrafegats passant revista a l'embarcació. «-¿Ja heu
tapat es dui? -A on és, sa sàssola? -Tampoc trobo s'arjau des timó.-
Mireu, València: aquest estrop es petarà a ses primeres
embranzides.» Movíem un esvalot!... I, a tot això, en Valéncia ens
ensenyava lo que li demanàvem, responia a les advertències i reia
com si li fessin pessigolles.

Un xicot que acabava de capbussar-se des d'una roca forana se'ns
acostà nedant a grans braçades. -Me vols, Volivarda?- va cridar,
aclucat d'ulls, després d'escopir l'aigua, que se li escorria dels
cabells i se li ficava a la boca. -Apa!- li va contestar
lacònicament en Volivarda.

De seguida el nedador eixí a la sorra, debategant de dents,
tremolant i esbufegant. Amb unes quantes fregades de mà s'eixonà la
mullena que li regalava per braços i cames, se va posar la camisa i
unes calces de vellut de cotó, que es fermà per damunt dels muscles
amb unes vetes que li servien d'elàstics, i ja estigué a punt de
marxa. Nosaltres havíem anat varant sense esperar-lo, però va estar
llest de sobres. Així que donàrem fusa, s'arrapà a la popa, saltà a
dins de la barca, s'apoderà d'un rem, i fou el primer d'armar.

Després, vinga vogar i mar enfora s'és dit. Anàvem a quatre rems, i
en Canari portava el timó. Quin delit! Quin entusiasme! ¡Que era de
bon rebre, al front i a les galtes, el buf del vent, impregnat d'una
polseta de ruixims! Un garbinet fresc, oratjós i joguiner volava en
ample vol per la planura del mar, enravenxinant les ones sense
embravir-les. Tot era vida i moviment. Arreu arreu, les ones
corrien, rodolaven, saltironaven i tentinejaven amb moviments
d'alegre embriaguesa. S'engallaven, traient unes crestes verdes,
fines, diàfanes, que, banderejant, s'aprimaven fins a rompre's en
floquets d'escuma. Aquí s'empaitaven, amoroses, petonejant-se amb un
decandiment esllanguit i graciós a l'assolir-se; allí s'esbadellaven
suaument com una boca que esclafeix a riure. Com un estol de mainada
tafanera, venien a palpar i colpejar els costats del gussi, a
passar-li per dessota, pegant-li culada, o a esllomar-se bojalment
en la roda de proa.

-Salta, salta miralta! -cantava entusiàsticament en Canari.

Cap a la banda de terra, a l'indret del sol, no es podien mirar les
aigües sense que un hom se veiés obligat a cloure les parpelles
rublertes de llàgrimes. Allí la mar fulgurava amb llampegueigs d'or
i d'argent viu, i semblava desfer-se en davassalls de vidre volador;
i cap a la cala, en el redós de ponent, groguejava com una gran
lluna d'oli.

Una tonyina que saltà en l'aire entre un escampeig de ruixims, a
pocs metres de la nostra barca, ens féu restar bocabadats i sense
vogar. -¡Manoi, quin peixàs!- exclamàrem tots. I romanguérem a
l'aguait, sotjant si reapareixeria; però, a lo millor, una forta
bramulada ens llevà l'encantament.

-Vira, vira! -va cridar en Volivarda.- Tothom a rems i dali fort! Es
vent ens tira a ses seques. Vatua, com lladren, ses maleïdes!

Efectivament, la nostra distracció ens havia abandonat al corrent,
que ens duia a un paratge perillós, a la punta d'unes roques que
havíem de remuntar per guanyar la derrota de llevant. Ens trobàvem
voltats de seques que reganyaven ací i allà l'aspra esquena quan
l'aigua refluïa a llur entorn, i que es cobrien d'escumes i xarbots
quan revenia l'onatge. La remor que feien era espantosa, perquè es
multiplicava al regolfar en les balmes de les penyes, on el vent
rebomborejava també basardosament. I, no obstant, el temps era bo;
mes, al sentir aquell soroll, costava de creure que no s'hagués
desencadenat un temporal. Lo cert és que estàvem desconcertats: els
uns vogaven, els altres ciaven, i la barca giravoltava com presa
d'un remolí, a riscos de malmetre's tocant en algun som de roques.
Sort que en Volivarda va conservar la serenitat i ens
tranquil·litzà.
-¿De què teniu por, gallines? ¿Per ventura no sabeu nedar?- va dir.-
I, assenyalant el punt cap on havíem d'arrumbar, -Dret an es freu,
Canari! - va cridar.- I vosaltres acluqueu ets uis i aferreu es
punys a vogar. Aquí no ha de governar ningú sinó es timoner.

Un cop ben avinguts, salvàrem el perill en un moment, deixant
endarrera les seques baladreres.

Després vàrem entrar en un esparagol ombradís on el tràngul gairebé
no s'hi sentia i s'hi respirava un aire suau, agradosament enflairat
de marisc. Allí vàrem descansar una petita estona, i començàrem a
pescar. En Volivarda s'apoderà del famós volantí d'en Canari, l'escà
amb caragolins que li presentàrem trencats, i de seguida l'anà
amollant a la mar fins que el plom fregà tot just les sapes del
fons. Fou un moment d'emoció. ¡Amb quin afany ens abocàrem a la
banda, desitjosos de veure com els peixos se tirarien a l'ormeig!

L'aigua era puríssima, i estava impregnada d'una claror verdosa que
permetia distingir fins i tot els més petits brins de l'herba
negrenca que encatifava el sòl marí.

Al cap d'un moment en Paiús em tocà el braç, dientme : -Ara, ara!- I
llavors, tal com s'aixeca a l'entorn d'un vianant que travessa un
xopoll un núvol de mosques i d'espia dimonis que estaven amagats
entremig dels joncs i boves, vaig veure sortir dels herbatges
submarins una munió de peixets virolats i bellugadissos, que
s'alçaven a l'entorn del volantí. Bullien, anguilejaven, pujaven,
baixaven i morrejaven atrevidament l'esquer, precipitant-s'hi a
fortes embornades i disputant-se els trossets que podien arrencar de
l'ham. -¡Redéu, que n'hi han!- exclamava en Canari. Però en
Volivarda feia mala cara i deia : -Això es gurrama, peiximinuti...
No n'ajarem cap. Són criaturetes, i nosaltres hem d'anar pes veis.-

Seguint els consells d'en Volivarda, donàvem de tant en tant algun
cop de rem per canviar de lloc. En Paiús s'impacientava. -¿De què
redimontri ens deu venir, aquesta malastrugança?- anava mormolant. I
de sobte exclamà: -¡Ja ho sé, vatua! Avui no m'hai senyat.- Va
mullar-se els dits, submergint-los en el mar, com aquell que els
fica a la pica de l'aigua beneita, i es senyà devotament. -¡A veure
si rompem s'embruix conxos!

Havíem arribat a un paratge assolellat, i de sobte vaig veure
projectar-se sobre el fons marí, esborrant l'emmallat de fils
lluminosos que hi estenia el sol, l'ombra gegantina de dos peixos
que passaven com dues centelles. Vaig fer un surt, però no vaig pas
tenir temps de dir -Mireu.-  Ja en Volivarda havia cobrat ràpidament
l'ormeig i l'havia tret enflocat amb dues llargues jodrioles,
que debategaven, mostrant per tots cantons la coloraina de llur cos:
tan viva i tan fresca, que semblava que un hom s'hi hagués de tacar
la mà a l'agafar-les. Dues jodrioles!  ¡Amb quins alirets les
saludàrem! No crec haver fruit mai d'una alegria més pura.

-Ja hem romput s'embruix -va dir en Paiús.- Cala, cala, Volivarda:
aprofita s'hora bona, mentres es peix té gana.

L'hora fou, certament, bona. ¿Ne voleu, de jodrioles virolades, de
serrans clapejats d'or i púrpura, d'estudiants revestits d'escata
negra, de tords, de vaques serranes?  Ne voleu?... Fins i tot
agafàrem una escórpora, petit monstre de pessic vérinós, que fou
mirada amb terror i que, després de morta a cops de sàssola, encara
ens donà treballs per a desenganxar-la de l'ham.

-Alerta! -va avisar en Volivarda.- Això ès un peix maleït. Porta
clavades dues aguhes de bruixa, que ni amb sa mort perden es mal
verí. Hem de tallar-les amb es gavinet i llençar-les. Déu hi gord de
posar-hi es peu a sobre!

-Per lleig i maleït que sigu aquest peix,- va saltar en Canari
picant de mans -jo mai voldria a sa sopa atra maledicció que sa
seua. Ni es rap li fa sa pols.

-Oidà!- exclamàren tots aprovant-ho. I en Paiús se llepà els
llambrocs com si el sol pensament els hi hagués ensaborits.

Estàvem abstrets per la nostra tasca. No ens adonàvem pas de l'aire,
ni del sol, ni del curs del temps. Si no hagués sigut per una
baralla que va moure en Paiús i que féu que en Volivarda cerqués
arguments en el cel per a deturar-la, tal vegada la nit ens hauria
sorprès pescant: tanta era la il·lusió que hi teníem.

Per sort, en Paiús va fer una rebequeria.

-Vui fer una calada, conxos!- exclamà. -Vui provar sa meua sort.

En Canari s'hi oposà resoltment.

-Tens massa mala grapa, manu- li va dir: -m'enrocaries es volantí.

En Paiús se va enutjar. S'aixecà, va tirar el cap enrera, posant en
premsa les filades de carn, de son bescoll molsut, i restà una bella
estona mirant per les escletxes de sos ulls, sempre mig tancats, fit
a fit a en Canari.

-Que va de bo, cara de pomes agres?- va dir després d'un llarg
silenci. -¿Que et creus que m'has llogat per bastaix? ¿On ès, sa
soldada que em dónes? Tota sa tarda m'hai estat endarnegant, rema
que remaràs, i, ara, ¿no m'hai de divertir com a persona?

-No, no pescaràs, amb es meu ormeig- va contestar en Canari
arreplegant el volantí i posant-se'l entremig de les cames.

Era aquest noiet una criatura menuda i desnarida, d'una rossor
canemal, d'ulls blavissos, una mica guenyos. Estava espantat i les
llàgrimes li vorejaven les parpelles; però es coneixia que no estava
pas disposat a cedir.

En Paiús s'anava enfurismant.

-Rénoc de platja!... cap de borres!... ¡canyiula!- li deia amb aires
de menyspreu. -Amb mi, vos baraiar-te? ¿Que no ho veus, que des
primer pinyac t'esbotzaré es costellam com si fos una garbitana
podrida?.. Que no pescaré?...  No?... A ses bones o a ses males!...
I alerta que no haju de grumejar es peixos amb sa teua sang: sents?
Porta això o t'estripo!

I ja arborava els punys, quan en Volivarda li va pegar estirada a la
brusa, fent-lo asseure en un banc, i, rient i tirant la cosa a
tabola, li va dir: -Seu, seu, baraca botxina. Té: fuma aquesta
cigala i calla. ¿Per què et baraies, tora, més que tora? T'hi has
pensat massa tard, a pescar. Mira't, es sol, on és. Si no anem de
seguida a soïssos, prou que hi haurem d'encendre es fanalet.

Tots guaitàrem a l'entorn, aleshores. ¡Mare de Déu, i que era tard!
¡Com havia passat, el temps! Ja l'ombra de les muntanyes s'estenia
fins qui sap on de la mar. El garbí havia caigut. La flama en la
qual en Paiús encenia el cigar no oscil·lava gens ni mica, i la
cerilla va cremar fins que, llençada a l'aigua, s'hi apagà
espetarrellejant. L'onatge s'era aplanat, esborrat, fos... ¡Quina
calma! Quina quietud! La color blanquinosa que pren l'aigua morta de
les ensenades s'anava dilatant mar en fora com un tel invasor; i en
aquell tel llis i enxarolat s'emmirallaven serenament les penyes,
poc abans combatudes per la ressaga, i llurs herbatges, encara xops,
hi vessaven una gotellada harmoniosa. De les muntanyes properes
davallava l'olor dels tomanyins i de les flors boscanes, que amb la
fresca del vespre solen exhalar un alè més sentós. El sol, des de
darrera d'una boirina rovellada, deixava caure, a tall de rosses
pestanyes d'un ull que s'acodorm, la serrellada dels seus raigs, que
cobria tot el Montseny. El cel començava a verdejar. ¡Quina calma!
¡Quina quietud! La tarda es desmaiava a poc a poc amb un somrís de
pau, amb un deix de galvana placèvola que s'apoderava de la
immensitat.

¿Què ens calia, sinó acudir a la feina que ens havia encomanada
l'amo de la barca?  Vàrem rependre els rems i... tira cap a llevant.
La barca lliscava per la llisor oliosa del mar com un tall de sabó
mullat llisca per sobre un vidre. Amb pocs esforços la portàrem al
paratge on havíem d'atracar; i, després d'haver-la amarrada amb un
cap de corda en un tosc pilaret de roca, vàrem desembarcar tots.

-Allà hi ha s'afrau des soïssos -va dir en Volivarda mostrant-nos la
boca d'una caverna en la qual, de tant en tant, el mar, botint-se
lentament, s'hi engolava com xuclat, produint-hi un glo-glo semblant
al d'una deglutició gegantina.

Ens hi vàrem acostar, i, efectivament, no hi mancava pas lo que
cercàvem. La penya submarina estava materialment coberta de soïssos,
aplegats estretament, eneriçats de pues, oferint en petit l'aspecte
que presentaria, agombolat en el fons d'una vall, un negre exèrcit
armat de piques.

La feina era fàcil. Amb un arpó de tres ganxos en Volivarda es posà
a rasclar la penya, i feia seguir a pinyocs aquells mariscos
espinosos. En Paiús parava el salabret per copsar els que queien de
l'arpó, i jo i els altres vailets els arreplegàvem de l'arpó i del
salabret amb les mans i els estibàvem a la galleda.

De vegades, al llençar els que ens semblaven massa petits, se
n'esbadellava algun, i son suc i sa polpeta vermella s'esmunyien a
l'aigua, atraient una mena de llagostinets verdelosos i menudíssims,
que apareixien com una boira, i com una boira s'esvaïen en havent
acabada la menja que els havia congriats.

-Això ès puagó marí- me va dir en Canari. -Són més petits que es
mosquits, però n'hi han més que grans de sorra a sa platja. Si es
tiren a ses peces o an es palangrons, s'hi mengen es peix que no hi
deixen sinó ses espines pelades. I res els hi fa por. Veuràs...
allàrga'ls-hi una cama, com te la pessigaran de seguida. ¡Així se'n
perdés sa mena, mala pesta!

Acabada la feina, ens vàrem entretenir cercant petxines. Teniem una
gana!... I haguérem d'acontentar-nos amb quatre petxinetes i amb una
ceba que portava en Volivarda, la qual ens repartírem com a bons
germans, polsejant-la, per tot amaniment, amb una mica de sal de la
que, procedent de les grosses ressagues, s'era acristallada en els
cloterells de les roques altes. L'àpat va ésser ben frugal; però que
ric!

Encara em sembla que estic en aquelles penyes entornat d'aquella
mainada. Veig en Paiús ajagut de boca terrosa i mig abraçat amb en
Canari, sense recordar-se de que l'hagués volgut matar mitja hora
abans. Veig en Volivarda i l'altre vailet asseguts dalt d'un saplà
de penya, amb les cames penjant sobre el meu cap. Sento a lo lluny
el toc d'oració, l'esquelleig de les cabres que davallen de les
cingleres, i el cant dels grills sonant acompassadament com l'ànima
d'un gran rellotge: -ric, ric, ric...- I el dia va morint, morint...
L'horitzó es torna morat; les calitges hi van ascendint lentament; i
el mar, llis com un cristall, hi destaca lluminós, banyat d'una fina
color d'or pàl·lid, sols comparable a la de la lluna quan se'n va a
la posta.

¿Cal que arribi a la part llastimosa i que expliqui com a casa varen
descobrir la meva entremaliadura i com me condemnaren a anar-me'n al
llit sense sopar, a malgrat de la gana que em rosegava per dedins?


L'ÉXTASI DE L'ONCLE VENTURA


Per fi era arribat el dia d'anar a la fluixa amb l'oncle Ventura.
Ell m'ho havia anunciat a hora de dinar, i des de llavors jo no
pensava en altra cosa. -Aquesta nit hi anirem- m'havia dit amb aire
de secret i tot acaronant-me. -Ans de sortida de lluna hem de mirar
de ser a sa fonda: entens? Cap allà a vuit hores vina-te'n al gussi.

Endemés, jo no sé pas de cert quin parentiu tenia amb mi, l'oncle
Ventura; però sempre li havia dit oncle. Crec que era fill d'un cosí
d'alguna de les meves àvies. Després de molts anys de navegar, havia
adquirit un capitalet i s'era retirat a fruir-lo a casa seva, fent
de pescador, mig per afició, mig per ajudar a la rendeta i a
l'estalvi. Home d'habituds solitàries, no solia acompanyar-se amb
ningú. Sol varava i treia el gussi, sol se'l governava i sol calava
i llevava els palangrons, que eren l'ormeig més usual de la seva
pesca. També es dedicava a la canya llargues temporades, i ja és
sabut que la canya no vol companys: sense comptar que al oncle li
haurien servit de poc, perquè no s'agradava d'enraonar amb ningú.
Era tan eixut de paraules que quasi sempre que havia d'intervenir en
alguna conversa ho feia amb la senya d'un somrís, d'un arronçament
d'espatlles, d'una girada d'ulls o d'un balandreig de cap
expressius. Tenia la cara llarga, les galtes flaques, vorejades de
dos grans sécs que li baixaven del nas a les boqueres; els cabells
fluixos, desmaiats; els polsos amb balma, i els ulls fets de manera
que en posició normal semblava que miressin en l'aire i deixaven
veure el blanc per sota les nines. El seu aspecte era el d'un home
evangèlic: dolç, sofert, resignat. Quan pescava a la canya solia
seure amb el cos tirat endavant, les mans junyides a l'entorn dels
genolls i la vista perduda cap al lluny. S'hauria dit que estava en
oració, i que tal volta obirava ales i caparrons d'àngels allí on
nosaltres no descobrim més que boirines daurades i calitges de color
de carn.

Estic segur de que, si em va convidar a la pesquera, fou obeint a
insinuacions de la seva dona. Però, fos com fos, a les vuit havíem
de varar i jo no desitjava res més.

Que es fan llargues, les hores, quan un hom no n'espera sinó una!
Són vagons d'un tren llarguíssim que van passant lentament,
lentíssimament, i que no ens interessen sinó perquè sabem que
n'arrosseguen un en el qual esperem que ens arribi la felicitat.
Aquell dia, l'única hora digna de ser per mi viscuda era la de les
vuit del vespre, i totes les altres no servien més que per a anar-
me-
la portant. ¡Si un hom les hagués pogudes xurriaquejar com a
cavalls!...

De seguida d'haver sopat me'n vaig córrer a la platja a fer guarda
al gussi. Fins que em vaig haver ajagut davant del seu estrau no em
creguí ben assegurat de que no marxaria sense mi. Mentre que el
temps no s'emboliqués... Però, ca!, semblava que no. Hi havia
ressagota... res, fressa pura. Molt bé que els sardinalers havien
sortit sense por.

¡Que a poc a poc el rellotge del poble va comptar els instants!
Cauen set hores, cauen vuit hores, i l'oncle no venia. Per fi, quan
la meva impaciència arribava al desesper, va comparèixer l'home,
caminant xano-xano, a llargues i lentes gambades, amb l'olla del
grumeig a una mà i un feixuc roc al cim del muscle. Gràcies a Déu!
Aleshores me vaig acostar alegroi a les ones. ¡Redimontri, com
bramulaven! ¡I que era ombrívol, el mar, estès sota un cel de nit
sense lluna! Aneu, fieu's-en... A pesar de les il·lusions que
m'inspirava l'expedició, el cor se'm va tornar tan petit que... Qui
sap!... La diversió es podia pagar prou cara.

-Què me'n dieu, d'aqueix temps?

L'oncle va examinar atentament els quatre punts cardinals, me va fer
senyal de que pugés a la barca, la varà calmosament, i, després
d'haver donat fusa i mentre armava els rems, me va contestar,
esforçant la seva veu entelada:

-Bon carés de temps.

Bon carés de temps! Bé, sí: no hi havia pas gota de vent, i el cel
estava serè; però... Déu m'ajudi!... mai hauria dit, des de terra,
que les ones fossin tan grosses, tan espantosament grosses. Venien
sense rompre's ni remorejar, embotides, muntanyoses; s'esmunyien amb
suavitat sota la nostra carena, i s'allunyaven escumejant lleument
amb tot l'aire d'una ira tenebrosa i retinguda. Sens dubte hauria
regnat temporal enfora i en conservaven la sinistra emoció.

Estàvem a darreries de setembre, i no calia pas esperar les bonaces
delicioses que la caiguda del garbí dóna a les vesprades del juliol
i de l'agost. El mar sentia ja les males humors de la tardor; en el
moment més impensat podia pegar-li una rauxa de mal gènit. No, jo no
les tenia pas totes, però em tranquilitzava al notar la placidesa de
l'oncle Ventura i la calma i el compàs amb què vogava. El bo de
l'home no deia res, ni es cuidava d'adreçar-me cap mirada. Estava,
segurament, absort; movia els braços d'esma. El caient del seu cap
indicava prou que la seva pensa se n'anava pel corrent d'un somni.
Però ¿què seria lo que li robava així tan sovint el cor? M'hauria
agradat esbrinar-ho.

Vàrem fondejar davant per davant de la punta de Santa Anna, no gaire
lluny de sos penyals. El roc que havia portat l'oncle, lligat amb un
caramell, ens va servir d'àncora. Suràvem a catorze braces de fons.
Quina soledat! A dalt, la nit fonda i estrellada; a baix, el mar
immens fet una tenebra. L'aigua no s'afigurava sinó pel guspireig
d'alguna bombolla que hi pipellejava i pel llustrejar esborradís,
quasi imperceptible, de les ones, que a l'estufar-se reflectien la
celístia. Quan hi vàrem tirar el grumeig, hi fulgurà
blanquinosament, formant una boireta fosfòrica, que s'anava
esparpellant i esmortuint en sa davallada a l'abisme.

La costa, en la mitja foscor regnant, simulava un tortuós carrer
d'edificis enderrocats: piràmides, cúpules, torres gegantines i
malgirbades, arcs, muradals... tot esquerdat, malmès, embolcallat de
pins i bardisses. Si un hom escoltava cap allí, sentia créixer el
soroll de la ressaga, més fort i retrunyidor com més hi parava
l'atenció. Si en canvi escoltava cap a la banda de fora, la ressaga,
desatesa, semblava allunyar-se i emmudir, i l'orella sentia venir
d'allà d'enllà, entre el silenci, els sospirs vagarosos del mar
immens i desert.

Després d'haver abundosament grumejat, escàrem les flueixes amb
sardina fresca, i les descapdellàrem tot amollant-les a l'aigua.

Com que són guarniments quasi sense plom, segueixen el corrent que
regna i van gairebé a l'ensurada. Aquell dia el corrent era de
gregal. El meu ham, doncs, com portat per un riu, s'allunyà cap a
garbí, posant tivada la llinya que l'aguantava. No ens calia altra
feina que la de l'aranya: pendre paciència, esperant el moment de
sentir les batzegades de la víctima en el fil de la nostra
teranyina.

Jo, novell en aquella pesca, hi posava tota l'ànima. A cada moment
me semblava sentir la picada del peix, llevava la fluixa
emocionat... i res. M'enganyava el moviment de les onades,
m'enganyaven les estremituds dels meus nirvis mateixos
sobreexcitats. En canvi, l'oncle, ¡que tranquil! Les seves manasses
immòbils semblaven de pedra. S'era recolzat a la banda, i, amb el
cap decantat sobre el muscle, alçava una mirada tendra i sostinguda
a les estrelles. Sens dubte estava resant... sens dubte les
estrelles li semblaven la lluminària d'un altar, d'un gran sagrari
encortinat d'ombres. ¡Qui pogués seguir els seus pensaments! Perquè,
vaja, aquell home era del fust dels apòstols, o almenys en tenia el
posat i l'expressió.

Espera i esguarda, no agafàvem res. Vaig grumejar sis o set vegades.
M'avorria en gran. A l'últim, jo que sí, em lligo el guarniment al
canell perquè no se m'escapès en cas d'acodormir-me, i m'ajec de
panxa en l'aire en el banc. Hi estava força malament. Vaig recordar-
me amb recança del llit tou i calentó que haguera pogut fruir a
casa.

Mentrestant apuntà el crepuscle de lluna, una resplendor rogenca que
envaí a poc a poc l'orient i s'anà intensificant de color fins a
arribar al to més rogent de porpra. Els grops i sacsons de la
calitja es transparentaven amb fluctuant ombreig. Aquella aurora no
era com la del dia, que, així que apunta, ja la nit pal·lideix,
perdent quelcom del seu imperi, i les estrelles se desllueixen; sinó
una aurora llòbrega, que es coloria sense quasi resplendir. Dilatava
la seva vivíssima taca vermella en mig del si de la nit, sense que
en lo restant del cel s'esblaimés l'ombra en lo més mínim, ni que
cap estrella perdés gens la seva lluïssor.

Res tan melangiós com un crepuscle de lluna sobre el mar. En la
llunyania, les siluetes dels sardinalers simulaven una processó de
Setmana Santa. Llurs veles se destacaven sobre la roentor del cel,
negres i punxegudes com cucurulles de congregants. N'hi havia a
centenars, totes acorruades... I un filet d'ombra que s'estengué per
l'horitzó bastà a esborrar-les en menys temps que dura un
parpelleig.

Per fi la lluna aparegué com un muscle nu per damunt de les
calitges, que s'anaren escorrent a son entorn com draperies que
cauen. I amunt, amunt... rodona, grossa, colorida d'una vermellor
semblant a la de l'aram sense polir, se pintà sobre un fons de cel
cendrós i sense transparències. Al principi quasi no llumenava.
Després s'alluentà a poc a poc, i son besllum s'acarrerà per la mar,
vermellejant sobre el llom de les ones.

Estava més distret que mai quan vaig sentir al canell una
estiragassada tan forta que m'esborronà. Què era allò? ¿Qui podia
estirar-me d'aquella manera, des de la mar deserta? Me va fer un
efecte fantàstic.

L'oncle m'anava dient: -Lleva, lleva, marrec, que has fet estrenes.
-Jo me'l mirava esverat, i, amb tot i sentir clarament les seves
paraules, no l'entenia; però el vaig creure d'esma, posant-me a
llevar la fluixa nirviosament. ¡Rediastre! quina resistència havia
de vèncer! ¿Hauria agafat algun monstre, alguna morena d'aquelles
que, un cop tretes de l'aigua, cossen llurs propis pescadors? Per
dues vegades me vaig aturar esglaiat; però l'oncle m'obligava a
continuar: -Cobra, cobra.- El guarniment vibrava com una corda de
guitarra. Per fi, vento revolada i alço un peix preciós, un sard de
gairebé tres pams de llargada, que cuetejava sorollosament sobre la
banda del gussi, espurnejant-me la cara de ruixims. Quina alegria!

Des d'aquell punt el meu cor no va estar més que per la pesquera.
Vinga tornar a calar de seguida. Què ho fa que ningú plany els
peixos? La mort d'una cadernera ens entristeix, i en canvi ens
aturem a contemplar tranquilament el panteix anguniós del llobarro
que s'ofega sobre el sorral. No, mai n'he planyegut cap, de peix.
Com més forçudament debategaven, més viu era el meu plaer. Que em
vaig divertir! La pesca proporciona l'interès i les emocions d'un
joc d'atzar i les embriagueses d'una lluita triomfal.

De sard no n'agafàrem cap més, però en canvi les oblades no ens
deixaven temps ni de respirar. Mentre la lluna va anar de pujada,
picaven seguidament. Després semblà que s'haguessin fos. Jo, però,
m'entossudia a esperar-les. En volts de les tres de matinada,
l'oncle cabdellà la seva fluixa, es plegà de braços i em va dir: -No
cal maldar: es peix ha acabat sa gana. Quan vulgus farem proa cap a
casa.- Mes jo em vaig oposar al seu desig. -No: deixeu-me provar
unes quantes calades més.- I ell se va resignar a la meva voluntat,
somrient bondadosament.

Al cap de poca estona va entrar un oratge fred i molestós, que,
vestits com anàvem de rigorós estiu, i amb les robes mullades pel
degotall de les fluixes, era de ben mal rebre. Aleshores me vaig
penedir de no haver cregut l'oncle. -¡Pobre home!- vaig pensar. -No
el vull pas molestar més. Ara, per la meva culpa, deu estar patint
de fred com jo mateix.- I em vaig girar a mirar-me'l.

No, l'oncle no patia pas fred ni cap molèstia, ni es sentia,
probablement, del pes de la pròpia carn. Estava extàtic. Immòvil,
amb els braços plegats, la mirada en l'aire, tot ell arruixat pel
doll argentí de la lluna, ara enfonsant-se a poc a poc, ara
remuntant-se pausadament, segons el moviment de la barca, era
l'estampa d'un benaventurat. Però ¿què somniaria, aquell home
inculte i retret? ¿Realment rebia un raig de llum de l'Esperit Sant,
que tot sovint l'embadalia? ¿O, tal vegada, fruïa rememorant les
percepcions puríssimes i harmonioses de la seva vida marinera? També
podia ser que estigués senzillament encantat i que no pensés res...
Però no, no: vaig veure ondular en els seus llavis pàl·lids un
somrís ple d'expressió; vaig llambregar en les seves nines el
besllum dolçament tremolós d'una ànima que palpita d'alegria... No
em vaig poder contenir. Vaig emparar-me de les mans dures del bon
home, estrenyent-les entre les meves, i mig rient per disimular
l'emoció: -¡Posta va, que esteu pensant en una cosa molt bonica!-
vaig exclamar. Ell, de moment, restà sorprès; però, després d'haver
jo repetit la meva insinuació, se posà a balancejar el cap de dalt a
baix, fent que sí, que sí. Li vaig estrènyer més les mans, i li vaig
clavar una mirada insistent, interrogadora. Ell seguia balancejant
el cap. Per fi, va dir, amb la seva veu feble, inclinant-se cap a la
meva orella com per confiar-me un secret: -Sí, marrec: estava
pensant una cosa ben bonica, una cosa que fa pla salivera. Demà...
no, avui mateix, que ja hem tombat sa diada, mal que dura sa nit...
avui s'obre sa matança, i per dinar menjaré allò que en diuen «sang
i fetge i ceba de porc».

Mai més no he cregut en fesomies.


L'ANIVERSARI DEL NOI GUIXER


L'avi Guixer era un jai baldat de les cames, un antic pescador,
cantaire, malparlat a voltes per deix de l'ofici, devot a estones,
bon home sempre i candorós com una criatura. Anava més polit que un
lliri de platja, i donava goig de veure'l, a l'estiu, en el pati de
sa casa sota l'emparrat, amb sos cabells blancs com una bromera de
sabó, sa carassa fresca i vermellosa, sa camisa de fil groller,
resplendent de netedat i flairosa de la bugada, els braços
arregussats i les mans llestes, entreteixint joncs o conjuminant
cordes. No n'hi havia un altre de més entès en ormeigs de pescar.
Feia nanses, garbitanes, palangres, cels... I ell amb aquestes arts,
i la seva dona, xacutant en el coixí tot el dia de sol a sol, sense
destorbar-se més que lo precís per a enllestir les altres feines de
la casa, es campaven la vida sobradament.

Jo, que era aficionat a la pesca, amb excuses de fer-me arreglar
un volantí o adobar la faç d'una nansa, visitava sovint el bon home,
i vaig acabar per ser-hi amic de debò.

Lo que és a l'estiu no deixava cap dia d'anar a passar l'estona a
casa seva. S'hi estava bé. M'asseia en el fresc pedrís del pati, a
l'ombra dels pàmpols, i ja, fumant un cigarret, m'endormiscava amb
les cançons del jai, ja parlava amb ell de les coses de la mar tot
guaitant-me-la per la portalada, sempre oberta. La mar! Jo n'estava
enamorat. Ell no; i amb tot i això se l'estimava com un marit se pot
estimar una dona de males entranyes, que li ha ocasionat molts de
disgustos, però que al cap i a la fi no deixa d'haver-se-li arrelat
a l'ànima. No en deia mai bé. -Sa mar! Mal foc que l'assecu.! Ès
maleïda, sa mar.- I li sobraven motius per a odiar-la, perquè li
havia robat un fill, un fill únic, que a la flor de la seva jovenesa
s'era negat amb sos companys de barcada. De vegades l'amenaçava amb
el puny clos. ?Lladre!- li deia. Però, si no l'hagués poguda veure,
l'hauria enyorada. No calia dubtar-ho, perquè, així que tenia lleure
d'alçar el cap, ja estava menjant-se-la amb els ulls, i totes les
seves distraccions consistien a resoldre de quina barca era una vela
que tot just s'obirés, i a desxifrar en les lleus boirines els
pronòstics dels canvis de temps.

Un dia que, com de costum, me vaig encaminar a casa seva, vaig
restar estranyat de trobar la porta tancada. A pesar de que vaig
sentir trepeig per dins, no vaig voler trucar, pensant que tal volta
faria nosa, i vaig posar-me a passejar pel carrer amunt i avall.
Queia un veritable xàfec de sol; però bah!... Me vaig entretenir
contemplant el lluminós paisatge: aquell cel d'un blau ferm,
aquelles cases blanquíssimes, arrastellades al peu d'una muntanya
penyalosa d'un to bru formentós, en la qual les ginestes en flor
brillaven com els joiells sobre el pit ossut i colrat d'un gitano; i
després el mar, i el ros sorral, i els llaguts amb llurs veles
esteses a secar, i les serralades llunyanes, blavisses, com
transparents...

El dia era esplèndid. I ¡quina quietud de poble ensopit!... Quasi
ningú enlloc. Aclofades en la platja roent, unes dones, amb els
mocadors de llurs testes tirats endavant a tall de vela de carro,
repassaven silencioses els esvorancs d'una xarxa. Més lluny, un
mestre d'aixa, a la vora d'una barca tombada, feia bullir en un
fogaret el seu cassó de quitrà. Un xicot pescador havia arreconat la
seva canya i s'era allargassat al cim d'una roca, adormint-s'hi
tranquilament. Tot se veia a través de la bravada que s'exhalava de
la terra, una fumarel·la comparable a l'ombreta bellugosa que
produeix un vidre passat ràpidament per un raig de claror. I ¡quin
cant de cigales més seguit seguit davallava de les garrotxes!

Al principi vaig amarar-me de sol amb certa gaubança, desafiant-lo:
-Apa, torra'm que això és salut.- Però al cap de no gaire me'n sentí
molestat. La roba em cremava... i vaig pensar: -Bé t'atraparé prou:
no em mancaran ombrelles ni cobricels.

Efectivament, els llaguts, amb llurs veles esteses, m'oferien
estatges obacs, temptadors. Sobretot una parella del bou. Les seves
velasses havien sigut lligades com uns cobricels de l'una a l'altra
de les dues barques bessones. Allí no hi traspuava una gota de sol,
i, en canvi, per escàs que fos, l'alè de la marinada havia
d'esmunyir-s'hi, fresc de ruixims així que deixava l'ona
esgavellada sobre el sorral. Jo que me n'hi vaig; i, al punt que hi
arribo... vatua!... vet allí l'avi Guixer assegut en unes esparcines
dujades.

Era ell, sí... Per més que estava girat d'esquena, no podia
desconèixer-lo ningú: son caparràs blanc, descobert; ses, amples
espatlles sense més vestimenta que la camisa i els elàstics... Ja
anava a cridar-lo, quan me vaig adonar de que estava passant el
rosari.

Llavors vaig compendre el cas. Era el dia catorze de juliol,
l'aniversari de la negada del noi Guixer. El bon avi estava complint
amb un degut piadós. Força vegades li havia sentit a dir que per
aquella diada no treballava; i jo sabia que, mentre pogués valer-se
de les cames, no havia mancat cap any a l'església a oir una missa
de difunts (i això que molts diumenges se la jugava). Pobre vellet!
té, quina se n'ha pensada! De cara al mar, a la presència del
poètic cementiri del seu fill, ve a resar-li les seves oracionetes.
Ah! Si la candidesa és amable al bon Déu...

Instintivament me vaig llevar la gorra i em i vaig posar a borbollar
parenostres. ¡Quina emoció m'esdevingué! El món s'anava ombrejant,
ombrejant, davant dels meus ulls enllorats. No veia més que el
bombolleig de foc que produïa el sol a l'arruixar-se sobre el mar.
Però per a mi, en aquells moments ja no hi havia sol ni realitat.
Una il·lusió se m'imposava. Totes aquelles llumenetes eren mil
flames de candeles que cremaven en un ofici de difunts, dintre
d'un temple immens amb les fondàries perdudes en vagaroses foscors.
Se sentia el trèmul d'orgue, solemne, baix, devotíssim, creixent a
poc a poc, tornant a minvar dolçament... L'èxtasi de quelcom de sant
s'apoderava del cor.

El vell, que m'havia llucat a cua d'ull, així que acabà el rosari
digué una salve en veu alta perquè jo la pogués seguir; i després,
girant-se, em saludà afablement: -Gràcies, gràcies, i visca molts
anys.- I jo no li vaig contestar paraula, perquè l'emoció
m'ennuegava; però li vaig estrènyer fortament la mà.

Puc fer un juri de que mai he pres comiat de cap dol amb l'ànima tan
commoguda. Mes el vell no s'immutà gota: estava tranquil, serè; no
es donava compte de lo que a mi em sobreexcitava. Era un home així:
tenia cops de poeta sense haver-ne esment, sense perdre mai aquella
simpàtica ignorància que el feia incapaç d'artificis.


VETLLES D'ESTIU


A l'estiu, després d'haver sopat al pati de casa a la claror del sol
ponent, me n'anava a ca la viuda Rovellona. Allí acudien altres
veïns: la Rosó de la fleca, una xicota alta i grossa que ja devia
haver menjat forment de trenta anyades, per més que no semblés
indicar-ho son dentat colossal, blanc i atapeït, que brillava amb
el llustre d'una eina nova de trinca; l'avi Sàssola, un antic
boseller, vell de bon regent, ample de cara, cella-canut, de nas
carnós, parpelles amb gires vermelles i boca esqueixalada i afable;
en Pere Retort, un corder més alt que Sant Gim, amb una ossada
monumental, tot ell angles i ressalts, i amb unes manasses llargues,
nuoses i esgrogueïdes, que tenien el palp fred i callós d'una pota
de gallina; les noies Xanguetes, dues peixataires menudes,
desnarides, fines com mosteles, amb més ulls que galtes, més boca
que ulls i més paraules que un diccionari; en Xacó de la taverna, un
solter de quaranta anys, molt reixinxolat, que les festejava i que,
segons indicis, no sabia encara per quina decidir-se, enamorat de
les bones dots amb què l'una i l'altra podien fer-li prosperar el
negoci; i, per fi, alguns no tan entrants de la casa, que venien
quan tenien humor o lleure. Era una reunió divertida. Cada u deixava
els mals de cap a darrera la porta i procurava fruir de la bona
hora, com aquell qui entra a la benaventurança, i que ni es recorda
del mal temps passat ni desconfia de lo que està per venir. Fèiem un
Sant Bruno de vi de la terra, ens agafàvem a bracet, i, tot
escampant pels carrers una riallada esvalotadora, tira cap a la
platja, que a casa hi coven ous.

No érem pas nosaltres sols, que hi anàvem. Ne voleu de gent, pel
sorral!... Certament, a la vinguda de la nit, quan manca la marinada
i encara no ha entrat l'oratge, la xafogor no deixa viure sota
cobert. Tothom surt a cercar la fresca, i llavors la platja convida
la gent com la llar a l'hivern. Cada u s'ajunta amb els coneguts que
li són més simpàtics, se formen colles a la vora del mar, i, mentre
el cos se retorna gaudint la bravada de l'aigua, s'enraona, se riu,
se canta i es passen xaladament les hores.

Les dones s'asseien a la moda turca, aclofant les anques en terra i
encreuant les cames. Nosaltres, els homes, ens ajaçàvem a tot plaer,
rabejant-nos amb la sorra fresca, estenent-hi els membres i acabant
per adoptar les actituds més pròpies, segons les aficions de cada
qual, ja per a contemplar les estrelles, ja per a ullejar el mar, ja
per a sotjar les fesomies de les nostres alegres companyones. L'únic
que es tombava de boca terrosa era en Retort, que no s'interessava
pel mar, pel cel ni per les noies, i que sens dubte d'aquella manera
trobava més bon jaient per a l'ensacada d'ossos que portava dintre
la pell.

De seguida les dones se posaven a articulejar elles amb elles. No
podien pas aguantar més temps al pap l'arreplec de notícies que
havien estat remugant durant el dia. Que si en Pau Morros se casa
amb la Reixaca; que si ell és un infeliç; que si ella és una
bandarra; que si el senyor Guillem festeja la dona d'en Cresta; que
si en Baldiró s'ha barallat amb la seva sogra; que si en Faluga s'ha
jugat la barcada; que si naps, que si xerevies; que dali, que
tomba-li... Era precís deixar-les desfogar.

Després l'avi Sàssola començava a moure fressa.

-Això no ès viure... ¡Llampus, quina rampa en es clatell!...Sí... ja
podeu riure, ja ¿Que us penseu que no hi heu d'arribar mai, a veis?
Pena de mort hi teniu. Vaja, jo no m'hi puc estar, amb es cap baix;
no puc! M'esmaluco, m'enrampo, m'ofego... Si aquesta mala pua de
Rosó tingués cor de cristià, no em deixaria patir així.

-I ara, l'avi! Ja hi som? ¿Ja em cerqueu es cos?

-No, es cos no, filla: un bocí de cama... res: Ja ho saps, tu. Vaja,
no siguis des morro fort: deixa'm posar es cap a sa teua falda.

-Mireu quin peletrís, aquest homo! ¡Cada dia sa mateixa dèria!

-Oidà! pot èsser que sí, que et penses que de dia en dia se
m'enforteixen ets ossos! Ells no se'm corquessin més, mala negada!
Cada dia més vei, noa. No hi puc adobar res, jo.

-I què hi hai d'adobar, jo? Aneu a can Pep de ses barques, que us
posi una quilla nova i unes costelles ben revingudes.

-Però, dona, si sa meva carcassa ja està ensorrada i no li manca més
que un puntalet a sa roda de proa. ¡Vaja, no sigus esquerpa, pitera,
salada!... un pamet de falda!

-Mireu, avi- saltava, tal volta, una de les Xanguetes: -no
basquegeu tant, per coixí. Aquí, as vostro costat, hi ha en Retort,
que és homo de paciéncia i us deixarà aprofitar de ses seves molses.

-Llamp que t'abrusi, Xangueta! a quines molses me tires! Déu ens
guard de ventar-hi un cop de cap, que prou ens hi estaborniríem. No
estic tan desesperat, no!... ca! Ja sé com l'hai d'amoixar, a na
Rosó. En contant-li una rondaia... Oi, salada?

Ne sabia un sarró, de rondalles; i en oferint contar-ne alguna, o
revelar el secret d'alguna tafaneria que fes set a les dones, l'avi
Sàssola se sortia sempre amb la seva. Afofolava el seu caparràs a la
falda de la Rosó, creuava els braços damunt del ventrell, i baixet
baixet, seriosament, com qui diu de cor una lliçó, vessava la
xerramenta més saborosa i divertida que s'hagi sentit mai a la
platja. Això sí: quan la donava pel cantó de la potinería o de la
verdor, no tenia brida; però ho deia tot amb un enginy tan
estrafolari que, quan un hom li llucava les males intencions per
entremig de l'enlluernament i l'ombreig de les seves figures
retòriques, no podia menys d'esqueixar-se de riure. I, per lo que
toca a les rondalles populars, les arreglava de manera que llur
acció passava gairebé sempre a la nostra encontrada i molts de llurs
personatges eren fills de cases conegudes del nostre poble. Així,
per exemple, en Joan Alós resultava fill de can Trompa, que era gent
molt peluda i ferrenya; en Pere Sense-Por havia sigut campaner de la
nostra parròquia; el pou de les Princeses encantades estava situat
en una casa de pagès ruïnosa i deshabitada, coneguda amb el nom de
_la Casa de les Bruixes_; el castell d'en Vas i No-en-tornaràs
s'havia aixecat al bell cim de la muntanya de Sant Joan, i «carets
de
Déu!, heu's aquí perquè de resultes d'aquell embruix sa muntanya,
s'ès enxorquida en tanta de manera que, amb tot i ses benediccions
que Sant Joan hi tira des de sa seua capelleta, no s'hi han pogut
arrelar més que tomanyins í volivardes»; en fi, ens mostrava als
nostres voltants els senyals que restaven, encara, de les meravelles
que ens contava, i els seus prínceps i fades i encantaires parlaven
en un llenguatge tan netament blanenc, que no era pas de dubtar que
s'haguessin escalfat a les nostres llars i haguessin anat de
grifolda amb la nostra gent de la vellura. La Rosó, que era força
càndida, s'ho empassava de tan bona fe, que algunes vegades, mentre
el narrador explicava les gallardies d'algun de sos personatges
imaginaris, interrompia el parlament per preguntar, amb la més
natural curiositat:

-Que l'hauríeu conegut, vós, l'avi?

Aquestes narracions s'emportaven bona part de la vetlla.

De vegades, quan l'àvi Sàssola es cansava, en Xacó de la taverna
intentava substituir-lo explicant alguna anècdota; però el seu estil
mig superflorídic mig murriesc, pretensiós i laberíntic, era més
propi per a marejar que per a divertir. Deia molts _per consevuent_,
molts _a l'objecte_, molts _lo qual_ i _verbigràcia_; i lo pitjor
era que els entatxonava en el discurs tant si venien a tomb com si
no
hi venien. En Retort se l'escoltava com a un savi de Grècia,
admirant-
lo tant més com menys l'entenia; però ni en Retort ni ningú es
divertia amb les gràcies del taverner, que se les havia de riure
sol en mig de les cares macilentes dels seus oïdors.

Més agradosa era la vèrbola de les Xanguetes. Havien corregut molt
per la muntanya, de poble en poble, a vendre peix; se n'havien
vistes de totes, i havien fet més tarambanades i entremaliadures que
un murri de carrer; i quan ho contaven amb llur cridòria
escardalenca, llur xafardeig i llurs ganyotes expressives, era cosa
de que un hom se cregués transportat a l'escenari de llurs facècies
presenclant a lo viu els esdeveniments. Com que sempre havien anat
plegades, no podia explicar l'una res que l'altra no sabés tan bé
com ella i que no li fes pruïtja a la llengua: així és que a cada
moment es prenien la paraula de la boca. Era una mena de comèdia.

-¿Te'n recordes, pubilla, de quan vàrem pujar a Pedra-Ferral?

-¿No me n'hai de recordar, petita, si encara en gordo cria,
d'aquelles terres? Dos uis de poi que no me'n deixaran desoblidar en
tots es dies de sa meva vida.

- Quins rostos! Es menuts d'en Cundo els devien inventar, aquells
camins.

-No me'n parlus! Allò no són camins: són esgarrapades de dimoni
obertes en sa penya nua.

-Hi queia un sol de Maria Santíssima.

-Es peix, a sa panera, aixecava una fumarada que ni que estigués a
sa fogaina.

-Aquesta es volgué descalçar perquè ses botes li feen mal; però...

-Mala negada! No hi havia manera d'agontar es peus nus en terra. Ses
pedres cremaven com brases vives.

-Oidà, pubilla: ¿te'n recordes, d'aquell homo que llaurava sa vinya?
Era com un vedell, gras, roig de pèl, taujanàs, amb un posat de
nyonya...

-Sí, diga-li ximple! Li haguessis ficat es dits a sa boca.

-¡Pesta et sec, pubilla! Tenia una ferramenta de salvatgina que
me'ls hauria ben capolats en un dir Jesús.

I no era tan llanut com semblava: vet-ho aquí.

-Aquesta li va cridar: «-Mestre: ¿con hi ha, d'aquí a Pedra-Ferral?»
I ell es va girar, i vinga gratar-se es clatell, grata que grata,
sense respondre «-Aquí soc, bèstia.» Jo vai dir an aquesta: «-Anem,
anem... Deixa'l estar... Deu ésser mut, i amb es teus crits no fas
més que reviscolar-li es pois des cap.» Però sa pubilla... tretze
són tretze... No volia deixar-lo en pau.

-I que era cas, beneita! Mai m'ho vai pensar, que fos mut. Era que
es bo de s'homo no sabia què contestar; emprò, quan li vai haver fet
sa mateixa pregunta unes contes vegades, mireu de quina carta se'n
va anar. Va i diu: «-A vore: camineu, noes.»

-Jo vai pensar que ens engegava a sa porra.

-Res d'això: ja el vai filar de seguida: volia veure quin pas
portàvem. «-Caminem, petita», vai dir. I, quan vàrem haver pujat a
un tossalet, s'homo ens va cridar des de sa llaurada: «-Hi teniu una
hora! Hi teniu una hora!...» Mireu si en sabia, de matar puces.

-I que no va errar-ho d'un cort de rellotge. Vatua! Vàrem arribar a
Pedra-Ferral amb es peix cuit i sa roba muiada. I, tot d'una, sento
que aquesta desvergonyida m'allarga un espinguet de trompeta:
«-Sardines!... Sardina de Blanes! Ànsies, noes, que és fresca i pica
com un pebre!» Vatua sa mossa boja! Jo cop de pessigar-la: «-Calla,
calla! no en vendrem cap!» I ella, sense fer-me cas, amb aquell crit
d'Israiel, esbombant que sa sardina picava com un pebre. Com no li
vai flocar ses balances pes morros!... Sort que em va donar per
riure, que fins ses costures des sac se'm descosien: que si no...

-Jo entenia es negoci, beneita des cabàs. Segons es vent s'han de
trempar ses veles.

-Què havies de sebre tu lo que et pescaves!  Enraveixinada que
estaves, i ganes que tenies de remolejar i esqueixar sa grua: vet-ho
aquí.

-Sigu com vulgu, no va anar bé? Mira lo que va dir, aquella pagesa.

-Uix! encara me'n fai creus, pubilla!

-Doncs sí, carets: me ve una pagesa i diu: «-A vore si m'enganyareu,
mala bala! Com un dia a Massanet, que hi vai menjar unes sardines
que ni escoïssor de peix tenien.»

-Jo em rebatia de riure. I aquesta, tan encirada, fent s'article:
«-Us varen enganyar, mestressa. Aquelles sardines devien èsser
d'aiga dolça. Aquestes són atra cosa: ja m'ho sabreu dir: no n'heu
emprades de millores. Són ajades as paratge més salat de sa mar
salada; i, si les feu amb arròs, podeu ben estalviar-hi es bitxo.
Això flaira com unes flors, filla. Sardina!... Sardina de Blanes!
Fresca i coenta, noes!»  No ens en vàrem veure ses mans.

-Lo qual que resulta, verbigràcia, que ses dones de Pedra-Ferral són
reconsagradament enteses a s'objecte des peix. Cap de punyings! Si
mai pujo per aquelles terres... anem a cercar... (lo qual que no
fóra estrany a s'objecte des meu comerç)... de primer m'amorro a
menjar fonois i llacsons per ses margeres, verbigràcia, que no
m'arrisco a tastar lluç a s'hostal. Per consevuent, cap de
punyings!...

Aquest darrer apartat és una mostra de la brillant oratòria d'en
Xacó, que solia resumir la parola de les Xanguetes i treure'n la
sentència moral. ¡Llàstima que no es pugui donar tan fàcilment una
mostra de la veu enrogallada i de les maneres aristocràtiques del
taverner!  No acabava mai de parlar que no etzibés per sota l'ullal
una escopinyada a trenta passes de distància; i Déu i ajuda, com
deia l'avi Sàssola, que no ensopegués amb el tret cap ull mirador,
que bona desfeta hi hauria encastat. Però aquest detall no pinta pas
encara l'home: era precís veure'l; perquè no arrufava el nas, ni
reia, ni parpellejava, ni tossia, que no ho fes d'una manera
afectada, diferent de la de totes les persones.

Altrament les converses eren quasi sempre variades, quasi sempre
interessants, sobretot per a mi, que hi sotjava les paraules de la
terra amb la mateixa afició amb què un botànic herboreja en una
comarca ufanosa i poc visitada. No calia pas que em queíxés d'haver
de raure en alguna cosa grollera: recollia, en canvi, unes fineses
tan fresques, tan flairoses! i a més a més, el lloc, l'hora i la
tempura eren tan placèvols!

Si escassejava la matèria de conversa, no mancava pas una
endevinalla a rumiar, un problema a resoldre o una cançoneta a
cantar. I ¿com dir l'encant que hi havia en uns goigs senzills o en
una cobla popular cantats a mitja veu per la Rosó, amb
l'acompanyament de baixons que li feia la ressagada ronxadora, i amb
la ruixada de notes de saltiri amb què els rossinyols que nien en
els jardins del poble florejaven els compassos d'espera? I quan una
veu llunyana, eixida de les obagors del mar, responia simpàticament
a la canticela de la platja, ¿com dir la melangia que s'apoderava
del cor, i el sentiment germanívol amb què un hom se delia pels
navegants invisibles, perduts en la fosca immensitat de les aigües?

Per altra part, el silenci no era tampoc mai pesat. En aquells
paratges la pensa es decantava tan dolçament a la meditació!... Els
fenòmens que apareixien i passaven, xifres esborradisses d'algun
misteri, i movien tan poderosament la curiositat!... Tal volta un
llumet solitari que vagareja lentament per la llunyania del mar; tal
volta una ona que, carregada de peixets saltadors, guspireja
estranyament en mig de la fosca; tal volta un estel que guaita, com
un ull animat, per entre l'encortinada de calitges de l'horitzó; tal
volta una pluja de bòlids, que cauen assenyalant per un instant, amb
llur rastre fosforescent, els arcs secrets que Déu els ha marcat per
camí en la diafanesa del cel; tal volta la quietud mateixa,
l'extàtica immobilitat de les estrelles; ¿no són coses que conviden
a callar? Això àdhuc en les nits sense lluna; perquè, quan la lluna
emplataiava les aigües i descobria les siluetes dels penyals marins,
els objectes de contemplació, si no més impressionadors, eren encara
més nombrosos.

En fi, les hores de la vetlla passaven com un somni, amb aquella
davallada ràpida que pren sempre el bon temps a l'esmunyir-se per
entre els homes. Semblava que no havien transcorregut sinó breus
moments des de la posta del sol, i heu-vos allà que ja els
sardinalers tornaven de prima. -Ja vénen: sentiu?- Tal vegada no
s'obiraven encara llurs embarcacions, però s'oïa a lo lluny la
roncor basardosa de llurs corns. El paler s'afanyava a enseuar pals
i preparar palanquis. -Són aquí. Es noi Pitot ja ès a sa punta, hai
conegut es seu toc.- La gent ajocada en el sorral s'anaven aixecant.
Compareixien homes amb samals i dones amb paneres. Després se veien
blanquejar les veles esbandides de celístia, allà, en mig de les
ombres, o dilatar llurs taques negrenques damunt de la riuada
fulgurant del clar de lluna. S'oïa el xopollejar dels rems, la remor
de rierol manyac amb què s'escorria l'aigua, tallada per les proes,
el drapejar de les veles, que palpitaven sobre l'arbre, buidant-se
el vent que les havia inflades en paratges més oratjosos; els crits
breus dels pescadors i els alirets de la quitxalla, que havien
sortit a rebre'ls nedant i que tornaven a remolc agafats al timó de
les barques, amb l'esquena espurnejada de ruixims pipellejants i les
cames a flor d'escuma. I aquí amorrava un llagut, i allí un altre...
i altres i altres... El paler no s'entenia de feina.

Aleshores es desfeia la nostra reunió. Cada u tirava pel seu vent,
acostant-se a les barques, on tenia parents o amics. I les Xanguetes
les corrien totes, armant garola amb tots els pescadors, planyent-se
de la dissort dels que no duien res i celebrant amb grans
aclamacions i rialles la fortuna dels que havien fet bona pesca. No
mancava mai algun patró que els donés un grapadet de sardines per a
l'esmorzar de l'endemà. -Aquestes noes rai!- deia l'avi Sàssola.
-Saben pescar en eixut, i no esguerren mai sa calada.

Jo restava llarga estona recolzat en un penyal, en un recó de
platja. M'agradava l'aspecte frescal de les barques regalimants
d'aigua. M'agradava veure com els pescadors anaven desdujant la
xarxa, que es podia pendre pel ble gruixudíssim d'una cabellera
arrabassada del cap d'un gegant marí, sembrada de joiells
resplendents. M'agradava veure com l'estenien i la grapejaven,
arreplegant-hi a mans plenes aquells tresors d'argent, aquelles
sardines, que de vegades, vives encara, amb les ganyes palpitants i
la boca oberta, s'estremien d'espant entre les malles i, al sentir-
se opreses pels dits barroers, exhalaven una gemegor entelada i
fina: -fri, friii, friii...- Això, en mig del silenci dels
espectadors i dels operants, a la vora del mar, a la llum
blanquinosa d'una nit d'estiu suau i temprada com l'alè d'un infant,
causa un efecte màgic que jo no sé pas com explicar.

En fi, a la caiguda d'onze hores me retirava de la platja; però no
crec que un enamorat s'aparti amb més recança de la companyia de
la seva estimada, ni que, tot anant-se'n, s'embadaleixi més
fondament amb el deix agradós de què els encants d'ella li han
omplert els sentits: no, perquè la marina em tenia el cor robat.
Me'n anava a poc a poquet cap a casa, refruint les impressions de la
vetlla. Retrobava en el fons del meu organisme les frescors de
l'aigua i les seves flaires confortants, les carícies de la sorra
fina, la quinta essència dels cants i de les remors que havia
sentits, i la placidesa de les celísties. I se m'acudien uns
pensaments ensomniadors. Per exemple: si les fredelugues fan pensar
en les neus, els moixons en les prades florides, i les òlibes en la
feredat; la vestidura brillant, d'or, argent i púrpura, dels peixos,
¿què no ens obliga a sospitar de les belleses dels llocs amagats que
habiten? I jo les somniava despert a pler del cor. Deixava una mica
badada la finestra de la meva cambra perquè entrés l'aire pur, me
ficava al llit, m'adormia tot sentint la remoreta del mar, i bona
nit i bona hora.


AVÍS MISTERIÓS


No sabia pas quina hora era, ni tenia certesa de que fos vespre o
matinada; però em semblava que no feia gaire que m'havia llevat. Un
ensopiment estrany, pesat, morbós, entorpia el meu cervell. Al
mateix temps sentia cert disgust fondo, certa pena aclaparadora; mes
no en podia recordar les causes. No em recordava de res, de res
absolutament. En va m'esforçava a escorcollar les foscors de la meva
imaginació, cercant-hi alguna no ben apagada remembrança. Era
inútil. No aconseguia més que augmentar el meu neguit, la meva
fonda pena.

El dia era trist. Ensostrava el cel una nuvolada d'un gris fosc, que
sols deixava passar una claror esmortuïda.

M'esdevingué la sospita de que estava nevant, i, per assegurar-me'n,
vaig sortir a la finestra i escampí per defora la mirada de mos ulls
tèrbols. Bella estona vaig haver d'ullejar per assolir el
convenciment de que no hi havia neu enlloc. Les meves percepcions
eren sordes i penoses. Romanguí contemplant la negror dels boscos,
que s'estenia davant meu, i vaig pensar: -Són els boscos de
Montnegre. És que sóc al mas.- I, com si no n'estigués ben segur,
vaig repetir-me en alta veu: -Sí, sí: sóc al mas Sàbat.

Pensant que tal volta la soledat me corprenia, vaig anar a la
recerca de gent. Vaig entrar a la cuina: una cuina gran, negra,
fumosa, amb el pis de roca i terrer, i el sostre altíssim i de
canyes ensutjades. Allí, sota l'ample vogi acampanat de la xemeneia,
vaig veure asseguts en el banc escon el masover i la masovera.
Ambdós estaven amb els braços plegats sobre el pit, sense dir-se un
mot, seriosos, capbaixos i grocs, molt grocs. Pel moviment quasi
imperceptible de sos llavis comprenguí que resaven. ¿Seria un rastre
de llàgrimes la lluentor que serpejava per la galta de la masovera?
Allí es passava un gran disgust, un disgust que jo el sentia encara
que no en recordés els motius.

Mentre examinava aquella escena amb un esporuguiment inexplicable,
vaig reparar en el fons d'un passadís la figura esvelta, grave i
melangiosa de la meva mare. Tota traspostada i esblanqueïda, la
simpàtica dama vingué cap a mi, m'abraçà i estampà en mon front un
llarguíssim petó. Sos llavis eren freds com una flor d'aloc mullada
per l'aigua-ros del novembre. Sos ulls grossos i serens expressaven
una tristesa incomprensible. Jo em posí a plorar en sos braços...
mes no sabia pas per què.

-No podem entretenir-nos més- va dir-me a mitja veu. I ambdós
sortírem de la casa, i caminàrem... caminàrem... Recordo que no
feia un alè de vent. Les fulles seques dels polls i carolines, al
rompre's de les branques, queien a plom com ocells morts. ¿A on ens
encaminàvem, per la ribera d'aquells torrents solitaris?

Les boscúries s'anaven acostant. Entràrem dins un bagueny rònec,
ombradís, poblat de grossos suros vells i esparracats. Era la
sureda vella de Montigalà; una sureda improductiva, que no s'era
carbonada perquè els carretatges hagueren pujat més que la
mercaderia. S'havia deixat que aquells arbres gegantins anessin
morint per llur saó, i tal volta feia més d'un segle que
malaltejaven. Prou que la coneixia, jo, la sureda vella de
Montigalà, paratge paorós, on no havia sentit mai refilar cap moixó
ni cantar cap llenyataire. Allí l'aire era humit i estava impregnat
de fetors de rescloïment i de floridura, semblants a les que es
perceben en una cambra habitada per miserables.

La mare, apartada de mi algunes passes, caminava silenciosa, vessant
avall de la muntanya. Jo la seguia contorbat, llambregant amb
basarda aquells surassos caducs, que caragolaven sobre mon cap
llurs branques malgirbades, cobertes d'una llarga molsa, blanca com
els pèls d'un jai. Ratats molts d'ells arran del sòl pels ricards,
bosellats pels corcs, escorxats i escorpitats a trossos; minats
alguns per podridures que els convertien el cor en una massa groga i
tova, que es desfeia, al més petit fregadís, en una serradina
impalpable com tabac de pols; abonyegats altres per monstruosos
tumors, que es rebentaven i regalimaven formant en terra sinuosos
xaragalls; aqueixos buidats per esvorancs espantosos, aquells
esberlats de dalt a baix i amb la meitat dels feixucs membres
caiguda a llurs peus; tots colossals, nafrats, enteranyinats i
polsosos; presentaven un aspecte grandiós de desolació que esfereïa.
Se diria que eren condemnats per Déu a un sofriment terrible sense
gemegor ni esplai de cap mena.

¡Que extensa, que interminable era aquella sureda! Mai m'ho havia
semblat tant. I la claror del dia anava minvant com si es desmaiés
la tarda part d'allà de la nuvolada. ¿Érem, doncs, cap al vespre? Jo
tenia intenció d'enraonar, de fer alguna pregunta a la mare; mes la
meva voluntat, balba i esmaperduda, no trobava el ressort secret que
la comunica amb els sentits, i, a pesar dels meus esforços, la veu
no es formava en ma gargamella contreta. Quin patir, Déu meu!

Mentre anàvem baixant, vaig reparar, per entre la brossa dels
arbres, lluny, cap avall, un home que davallava amb una maleta a
coll. Aquesta visió em va suggerir la idea d'un viatge, d'una
absència penosa, de quelcom d'inevitable i desconsolador. Pobra
mareta meva! ¿Seria ella la que marxava? I a on?... Aquell cap gris
tan estimat havia d'apartar-se de l'escalf dels meus petons? I per
què separar-nos?... Per què?... I, pesadament, anava donant voltes a
aquestes qüestions en la meva imaginació, i mentrestant vaig veure
que ens atansàvem a una planura blavosa i emboirada; i la mare
apressà el pas i jo també.

No sé per quins camins hi entràrem, però lo cert és que al cap de no
gaire estona érem al mig de la planura i al davant d'una estació i
d'una via de ferrocarril que es perdia al lluny del lluny. En aquell
mateix moment arribava el tren fent tramblar la terra. Aleshores la
mare m'abraçà tota tremolosa, i, sobtadament, deslligant-se de mos
braços, d'una corregudeta es precipità dintre un vagó. Jo volguí
entrar-hi darrera d'ella; però em mirà amb terror, i, tancant la
portella d'una revolada, cridà: -No, no!- Vaig restar esglaiat. El
tren es posà en marxa, anaren desfilant els vagons davant meu, i
vaig obirar darrera els vidres de llurs finestres unes figures
encarcarades, unes cares pàl·lides, uns nassos blavosos, uns ulls
envidriats... Després, tot soledat!... Vaig sentir rodolar una
gota de gebre a lo llarg de ma espinada, i m'assaltà la idea de la
mort.

Aquesta idea clara, esborronadora, em va despertar. Tot això no
havia sigut més que un somni; però em va impressionar tant, que vaig
afanyar-me a marxar del mas on l'havia tingut. Vaig tornar, doncs, a
marina, a la meva casa pairal (i molts creuran que ho dic per
produir un efecte artístic, mes no és així), vaig trobar la mare
malalta, i la vaig veure finar al cap de pocs dies. El somni ¿havia
sigut una suggestió, un avís misteriós? No ho sé; però estic
convençut de que avui com en temps de Hàmlet, els cels i la terra
amaguen moltes coses a la miòpia dels savis.


MAR DE LLAMP


Ja no era nit. Encara l'alba no havia ensenyat sa escata lluent en
l'horitzó; però ja la llum primerenca del dia, una llum feble i
grisa, voleiava en l'aire, esparpallant-se i esbandint-se per tot
arreu, sense deixar cap reconada d'ombra. Les muntanyes se
destacaven confosament en mig d'aquella grisor. A curta distància
les veles dels llaguts apareixien mig esborrades i boiroses, així
com s'obira de vegades la lluna en un cel assolellat.

La mar no onejava: només treia sobre la platja una mica de bromera,
deixant sentir en la sorra un rosec dolç, dolç. Allí, en la cala,
tenia una color lletosa i semblava dotada d'una densitat d'aixarop.
Quan algun llagut donava fusa, al lliscar-hi per damunt, hi obria un
solc bru i oliós, que lluïa darrera de la popa i restava assenyalat
llarg temps, com un camí misteriós. Els rems, sense cap mena de
remor, s'enfonsaven en l'aigua fent-hi esclatar blavoses llumenetes,
i després s'alçaven perlejant. Sonava de vegades algun cant
melangiós, que s'allunyava juntament amb una barca que s'anava
perdent de vista. L'oratge era tan suau, que amb prou feines
arribava a gronxar els rínxols dels meus cabells.

M'havia assegut en el fresc sorral, amb els peus quasi al trencall
de l'aigua, i gaudia a ulls plens les belleses de la matinada. Al
mateix temps observava els moviments d'un pescador vell que, tot
esmicolant i ensorrant el grumeig, vigilava dues canyes que acabava
de parar. Les havia clavades en terra després de llançar a la mar
llurs guarniments. De tant en tant les agafava per mudar-los
l'esquer o perquè ja havien enganxat algun peix, que les vinclava i
atrontollava. En aquest últim cas, estirant i amollant hàbilment,
anava fent seguir la pesca; i a la fi, l'aigua, xopollejada, obria
pas a una oblada o a un llobarro, que, amb les aletes esparrancades,
se debatia, fent sorollar sordament ses escates d'acer brunyit.

El dia badava a poc a poquet sa parpella... Un fil lluminós, d'un
ros de mel, s'havia estès en el mar sota mateix de la calitja
negrenca que murava l'horitzó. I per moments s'anà eixamplant,
eixamplant...

De sobte, lluny, entre la boira, com a xarbotades d'un metall fos,
enlluernador, rebentaren les flamarades del sol, i, lentament, son
disc gegantí, vermell i com oscil·lant, s'alçà damunt de la
llampanta
mar. L'oratge aturà son buf. Una xafogor humida, que s'apoderà de
l'atmosfera en breus moments, me deixà amarat de suor.

-Aviat entrarà vent de fora- va dir-me el vell pescador per via de
consol. I es va posar a encendre tranquilament sa pipa. Després la
deixà penjar a un cantó de sa boca, acotà les parpelles, i, a no ser
per alguns glops de fum que llençava de tard en tard, s'hauria dit
que dormia. Mentrestant el sol se remuntava, empetitint-se a manera
que s'enfilava a les blavors de l'espai, però concentrant més i més
sos raigs i refermant llur força abrusadora.

Deu o dotze xicots nus, magres, bruns, vingueren a nedar davant meu,
capbussant-se i perseguint-se. De tant en tant sortien a reposar a
la platja, i allí, tots molls, s'asseien; i el panteix feia brandar
l'encercolat vistós de llurs costelles.

El mar era llavors d'un blau clar, puríssim. Les esteles que
serpejaven per sa superfície eren blanquinoses com els rastres que
els caragols deixen sobre les fulles.

D'hora en hora la calor augmentava. Se veia tremolar un lleu vapor
sobre el mar, i es respirava un baf d'aigua calenta. En les properes
penyes les ginestes s'anaven esflorant, deixant rajar un llagrimeig
d'or avall avall de les roques. Els nedadors s'havien ajagut de boca
terrosa sobre la sorra roent, parant llurs esquenes mullades a
l'ardentor del sol. El vell pescador dormia, i dormien també, a
l'ombra dels llaguts, alguns altres mariners. Tot era silenci. No es
veia cap barca en el mar: només s'hi obiraven, lluny, molt lluny,
dues gavines, que hi ressaltaven per llur bLancor i que, tot volant,
volant, semblaven immòbils i feien l'efecte de dues estrelles que
parpellegessin solitàries en mig del cel.

Jo tenia nyonya... una galvana, una son!... Me vaig posar a l'ombra
d'una vela estesa, i em vaig lliurar al temptador ensopiment que
m'afalagava. Però, tot just els meus pensaments s'havien esvaït en
les primeres boires del son, quan una remor llunyana, ronca,
creixent, em desvetllà. Me vaig aixecar esverat; i encara no
estava ben dret que em va envestir una ventada xardorosa, cuidant
tombar-me a terra.

Vaig veure que el pescador vell recollia sos ormeigs i corria com
un boig d'ací d'allà, cridant: -Mar de llamp! Mar de llamp!? I
altres mariners s'anaven aixecant, com a fantasmes, d'entremig de
les barques, i repetien aquell crit esporuguidor.

Deseguida comparegueren adalerats més i més homes, i s'armaren els
palanquis, i vingué el paler amb son parell de bous, i grinyolaren
les corrioles, i els llaguts i les llanxes foren hissats amunt, ben
amunt, a dalt de les penyes. I tot era moviment i cridòria, i tothom
guaitava la mar amb els ulls eixamplats per l'espant.

Jo també hi vaig adreçar la vista. De bon principi no vaig reparar
sinó que s'estenia rabent rabent una clapa ombrívola, com l'ombra
d'un ser invisible que hi volés pel damunt. Allò era el primer
efecte de la ventada: se comprenia de seguida. La ratxa que suara
m'havia envestit hauria sigut un esbufec prematur. Ara venia
l'alenada grossa. Com corria! Va abordar terra amb l'espetec d'un
drap colossal que es desplega violentament, pataquejà les roques,
s'esqueixà en llurs cantells amb una xiscladissa esgarrifosa, rebufà
la sorra escampant-la a tall de metralla, que em ferí dolorosament,
i va envair el poble rebatent-se per parets i teulades. Se sentia el
tancament de les portes, el dringar dels vidres que es rompien...
Les xemeneies s'eren convertides en sirenes que cornaven en
diferents tons de veu. Algunes balandrejaven i queien. Per certes
sinuositats en la llarga bramulada del vent, s'haurien pogut
endevinar les corbes i colzades dels carrers per on s'encanonava.
Les canals xiulaven, els penells flautejaven, giravoltant llurs
banderetes; les campanes repicaven a mal temps. Tota la vila
sonava com un gran instrument musical tocat per un boig.

El sol s'havia entristit en mig del cel serè. La gropada,
mentrestant, creixia a l'horitzó, esblenada i negra. El mar, fatigat
per la pressió que sofria, s'enfonsava a trossos, i es botia després
amb un panteix pesat, que de moment en moment se feia més visible.
Grosses ones se rebentaven ja en la platja i llengüejaven escumoses
fins als herbeis. I la remor llunyana augmentava ronca, profunda,
solemne, distingint-se a pesar dels altres sorolls més baladrers que
atabalaven l'aire. Era la grossa maror de fora, que s'anava
atansant. Venia tota blanca d'escuma, fent cavalls enormes que a
cada instant, en llurs bots, aixecaven més altes les gropes
monstruoses.

Més tard ja no es veieren sinó xarbots i serralades d'aigua, que
corrien unes darrera de les altres sense acabar-se mai, amb la
carena tempestejada, que s'esbadellava ací i allà, esllavissant-se
per llurs faldes en tronadores ensulsiades. Seques, mai vistes tal
volta, eren posades en descobert, mostrant llurs entranyes de pedra
i llurs algues negrenques. Els penyals de la costa apareixien un
moment revestits, enfarfegats d'escumes, i de seguida tornaven a
mostrar llurs roques brunes, mig negades per un davassall de
cascades. El soroll era eixordador.

Homes, dones i criatures, amb una angoixa horrible, corrien per la
platja. I els ruixims espessos, que el vent enlairava, passaven com
boires sobre llurs caps i un hom no sabia a voltes si eren llàgrimes
o aigua del mar lo que regalava per les cares d'aquells infeliços.
Mes, respecte d'alguns, no hi cabia pas aquest dubte, perquè
sanglotaven, gemegaven i es picaven el cap desesperadament. Eren els
que tenien al mar pares, germans... l'amor i l'esperança de llurs
cases.

El cel s'havia ennuvolat del tot en poca estona, i sovint s'hi
esbombava el tro, fent retrunyir l'encontrada. El dia s'havia
enfosquit tant i tant, que semblava que fóssim cap al vespre.

En això, un crit de dona, un crit xisclós, va ferir les orelles:
-Una barca!... Una barca!- Tothom s'abalançà a la mar com si
volguessin abraonar-se amb les ones. -Sí, sí! una barca!-
exclamaren altres veus. -Quina és?- preguntaren molts. -És la d'en
Xufanch- va respondre un espinguet de criatura. -No, no; no ho és-
contestaren de seguida alguns mariners. -No és pas del poble; és
forastera- mormolà una veu rogallosa. -Només hi va un home i ja no
pot governar- observà un patró. Les dones alçaren els braços al cel
com demanant misericòrdia.

Jo també vaig llambregar la barca. Era un llagut sense veles ni
arbre. No venia, sinó que era portat per les ones i el vent, i es
veia que anava ple d'aigua fins a l'orla. Corria de dret cap a un
penyal. S'enfonsava en la clotarada que li badava la mar a
l'encongir-se, i, al cap d'una bella estona, quan l'ona tornava a
inflar-se sota sa quilla, reapareixia entre els ruixims voleiadors.
I cada vegada s'acostava més a les penyes, on s'havien enfilat ja
uns quants mariners per des d'alli donar-li l'auxili que poguessin.
Però ¿què podrien fer? Res. El llagut se tombà en el bullidor de
rompents, que s'estenia a una grossa distància de les roques. Sa
carena negrajà encara, botant, botant entre les escumes. Després els
ulls la cercaren en va.

Al cap d'una mitja hora vingueren quatre mariners que portaven un
home a coll. Era el nàufrag. Ningú el coneixia. Me semblà home d'uns
quaranta anys, i vestia la samarreta blava i els calçotets de cotó
que usen a l'estiu els pescadors de la nostra costa.

Son llit d'agonia fou el sorral mullat. Allí l'ajagueren, i el metge
l'examinà, declarant que es moria, que se n'anava per moments a
causa d'una forta commoció al cervell. Al cap de poc va presentar-se
un capellà que portava l'extremunció, i tots els homes, a pesar
de la pluja que queia, es llevaren la gorra, i moltes dones
s'agenollaren.

Aleshores vaig poder observar el nàufrag detingudament. Estava
esgrogueït, amb els llavis closos fortament i coberts d'una bromera
que bombollejava a un cantó de boca; les parpelles obertes, i les
nines negres, informes, escampades pel blanc de l'ull com dues
taques de fel de sèpia. Per entre els plecs de la samarreta
descordada, penjat d'una veta negra, al costat d'uns escapularis, li
sortia un medallonet de llautó amb el retrat d'un infant, tal vegada
d'un fill estimat, que restaria en l'orfanesa.

Repassant les impressions d'aquella diada, no poguí menys de dir, de
cor endins: -Coses del món i de la vida, què sou? Qui se'n refiarà?
Al matí oferiu riques esperances amb un somrís dolç, amb afalacs
d'oratge, amb vessaments de llum... i al cap d'algunes hores doneu
la tempesta, el desordre i la mort.


MÀNEGUES MARINES


Era un matí de tardor. Jo estava dormint, i em varen cridar,
donant-me la notícia de que hi havia mànegues marines. Me varen dir
que se n'eren presentades algunes, i que tot el poble era cap a la
banda de mar per atalaiar-les. Amb això em vaig llevar de pressa i
em vaig llançar al carrer encara amb la son als ulls i amb l'armilla
a mig cordar.

Al ser a fora vaig reparar que el cel estava tapat per una nuvolada
baixa, densa i bonyeguda, que deixava un sotacobert, per on la
claror se difonia tèrbola i somorta. Les parets blanques de les
cases prenien un to verdós, trist. L'aire estava com adormit, com
encantat. Els plàtans, amb llurs penjarelles de fulles rosses,
s'aguantaven en una immobilitat tan absoluta, que m'impressionà.
El carrer estava en la major soledat. Els banquets dels
espardenyers eren a les voravies sense que ningú els ocupés. Els
fadrins fusters havien abandonat llur treballador; i la grossa serra
enclavada en el fil d'un tauló, les garlopes amb el floc a mig fer,
i la biga començada a cairejar damunt dels cavallets, indicaven
que la feina s'havia suspès de cop i volta per algun motiu
extraordinari. En el ràfec d'un terradet, entre blets mústics i
ravenisses seques, quatre o cinc pardals estarrufats panteixaven amb
el cap sota l'ala. Dalt de la crestellera d'una teulada, dos coloms
negres guaitaven i escoltaven, estirant el coll de la manera que
solen fer-ho quan reparen quelcom que els alarma; però llur actitud
expectant durava d'un manera insòlita.

Jo experimentava una pesadesa invencible. Me semblava que els meus
sentits no estaven ben desperts, que l'emboirament de la son
m'enlleïa els membres... i vinga fregar-me els ulls. Però segurament
no era jo sol, l'espesseït: se diria que la pesadesa era per tot
arreu; que se la sentia entorn com una mena d'ensopiment còsmic,
si val l'expressió.

A l'arribar al carrer de la Mestrança, vaig trobar-hi una gran
gentada, quasi tota d'homes, que estaven arrambats a lo llarg de les
cases, girats de cara al mar. Me vaig ajuntar amb ells, i com ells
vaig posar-me a l'aguait. No es sentia un piu, ni la bonior vaga que
sempre s'exhala d'una multitud. Encara que aquella gent haguessin
sigut estàtues, no haurien guardat més silenci. Se podia creure que
ni respiraven. I la ressaga tampoc fressejava gens. Aquesta remor
agradosa que sona per les costes, fins i tot en els dies de bonança,
s'era apagada per complet. En la mar negrenca, de color de llècol
mullat, les ones s'embotien a lo lluny, i anaven venint, creixent, i
atansant-se, sense trencar mai la superfície, com si hi passessin
per dessota, a la manera que circulen els músculs sota la pell d'un
atleta que forceja; després, majestuoses i plenes, se precipitaven a
les ribes i no aixecaven cap remor, o, tot lo més, un xopolleig sec
i sense ressonància, que no corresponia a llur magnitud. Sens dubte
l'aire havia perdut la seva conductibilitat, i els sons s'hi
ofegaven a curta distància.

Una calima blanquinosa s'havia aterrat al cantó de llevant. Les
muntanyes i roques hi ombrejaven al dedins. Allí tot semblava fum:
un fum estacionat, immòbil. Però l'aspecte d'aquella part no era tan
fatídic, encara, com lo restant del paisatge amb sa nuvolada baixa,
ses penyes àrides i son horitzó aixafat, que es badava només un xic
a flor d'aigua per a donar pas a una llum verda i penosa. El mar
estava desert, sense una vela, sense una gavina.

En quant a mànegues marines, no se'n reparava cap enlloc.

-Què redrimonti atalaien, la gent?- vaig preguntar a un pescador que
tenia al costat.

-Aquest matí se són formades quatre mànegues, i sembla que n'ès
diada.- em contestà.

-L'avi Mallet les ha tallades amb ses seues oracions- va afegir
oficiosament una dona. -Ara rai, ja estan ben llestes. Déu vuigu
que no hajun fet cap mal, perquè sa nostra gent ès a mar, a
sardinals. Hi tinc tot es bé de Déu de casa: àdhuc es menut, se
n'han emportat.

En ,aquell mateix instant s'allargà per sobre el meu muscle un braç
vestit amb samarreta blava, assenyalant un punt del cel, cap a on se
varen acarrear totes les mirades. Allí, per entre dos rotllos de
núvols, com per entre dues bambolines colossals, penjava una
butllofa d'un gris blavenc, que s'anava inflant, inflant, igual que
una bomba aerostàtica. Quan hagué adquirides unes bones proporcions,
al bell dessota d'ella s'estufà el mar, rompent en xarbots, i a
l'ensems la bomba s'allargà pel capdavall, deixant caure una mena
de trompa, que va davallar serpejant gairebé fins a l'aigua. La
mànega estava formada. Va oscil·lar una estona, com afofolant bé la
testa en la nuvolada, i emprengué una marxa sinuosa. Passava força
lluny. Allí un vapor a tota maquina ens hauria semblat immòbil i
quasi no s'hauria obirat.

Entre el pinyoc d'espectadors que em voltaven hi havia un carreter
de cara bestial, aixafat de front, una mica pelut de galtes,
barbagròs, alt, d'ulls petits i vermellencs. Aquest home, que
revelava el seu ofici amb les xurriaques que li penjaven sobre el
pit enrotllades al coll per la tralla, donava mostres de disgust i
d'avorriment, i a l'últim va dir, en to de menyspreu:

-Bah, bah!... Sa sang no enrogirà ses aigües. Sou uns babalocs. Això
té tanta malícia com es fum de qualsevulga xemeneia.

-Déu vos gord que us arreplegués!- va exclamar un mariner. -No és
cosa de joguina, no. Jo no em voldria veure sota es seu embut, ni
enc que em trobés dintre una fragata de tres arbres. Xucla i roda
d'una manera!...

-Això deu poar aigua des mar per després fer ses pluges: oi,
senyor?- me preguntà un xicot. I, sense donar-me temps de contestar,
va tocar-me amb el colze: -Mireu!... una altra!

Efectivament, vaig veure que s'espallongava d'un abombament del cel
un canó serpós d'un blau de calitja. Era una altra mànega. I de
seguida se'n presentà una tercera, que venia, ja formada, de part
d'allà de les muntanyes llevantines, vorejant la costa,
desempallegant-se a poc a poc de les calimes, enteranyinada,
blanquina, voltada de lluïssors que s'anaven apagant gradualment.

Totes tres estaven a la vista. Vagarejaven majestuosament, amb les
trompes a frec d'aigua i les bombes mig enclotades als núyols.
Semblava que no tinguessin relleu: eren com pintures, com ombres
estranyament retallades en mig de la claror migrada d'aquell dia
malaltís. Seguien derrotes diferents i sovint oposades, i es
comprenia que no les impulsava cap corrent exterior, sinó una força
que residia en elles mateixes. Tan aviat s'enxiquien allunyant-se,
com s'engrandien acostant-se a terra. Però no es sentia el més lleu
soroll: tot passava com en un espectacle cinematogràfic; i, si un
hom no hagués tingut idea preconcebuda del poder d'aquells meteors,
no se n'hauria temut pas. Més aviat que de por, inspiraven un
sentiment de pena i d'estupefacció. Se diria que la naturalesa
estava malalta, i que, ensopida i enfebrada, somniava aquelles
monstruositats. Però aquell somni podia causar víctimes. Me vaig
recordar d'haver llegit que els navegants engegaven l'artilleria
contra les mànegues. Si haguéssim tingut un canó... Mes, a falla de
canó, ¿per què no fer sortir el sometent a la platja i que
escopetegés l'aire amb salves ben estrepitoses? Lo que convenia era
assorollar aquella atmosfera mesella i paralitzada, tornant-li el
moviment i la sensibilitat.

Anava a comunicar aquest pensament a les persones de més a prop,
quan s'aixecà al meu entorn una ronca bonior i cent braços
s'agitaren en actitud d'alarma. Una dona, que estava al meu davant,
se va girar tota esgrogueïda, tapant se els ulls amb una mà, i,
tremolosa i atarantada, empenyent de palpentes l'un i l'altre, va
córrer a ficar-se dintre d'una casa. Entre la bonior vaig entendre
una paraula: -Es sardinalers!... es sardinalers!...- I la remor de
veus s'apagà de cop, igual que en una cambra enconxada quan es tanca
la porta per on entraven els sorolls exteriors, i tot s'eixordà
sobtadament. Aleshores me va venir pell de gallina, i vaig veure la
meva esgarrifança reproduïda en tots els semblants.

Ja no vaig pensar més en el sometent. No hi havia temps de res. Sis
o set llaguts de sardinals acabaven de sortir d'un freu, i es
trobaven en mig del triangle que es podia imaginar entre les
mànegues. Dues s'havien engolat a l'ensenada, recorrent sa boca com
esmaperdudes. L'altra era més a terra. Corria com per trencar el
camí de les barques, acostant-se, creixent, agegantant-se...
Semblava que el sostre de núvols s'enlairava per deixar-li pas. El
mar se botia sota la trompa, entorn de la qual els ruixins formaven
una corona vaporosa. L'ombra del meteor se projectava sobre
nosaltres, i l'aire s'enfosquia, s'enfosquia...

Mentrestant els llaguts venien, botant, amb les proes embigotades
d'escuma, tots junts, aplegats per la por. Els vogadors treballaven
com en cap regata. Se doblegaven a la una sobre llurs rems, i
després s'alçaven tan alts com eren, repenjant-s'hi a l'enfonsar-los
en les negrenques aigües. Els patrons, drets a popa, governaven amb
una atenció que es descobria en tot llur posat. Un d'ells duia a
braç un infantó d'uns quatre o cinc anys, que se li arrapava al coll
amb un moviment de terror: un noiet ja vestit d'home, amb calcetes i
barretinola, bufó, grassonet.

Vaig sentir un gemec a prop meu. L'havia esclafit aquella dona que
poca estona abans m'havia parlat de que tenia a mar tota la seva
família. Estava immòbil, estirada, com enravenada de fred, pàl·lida,
amb els ulls astorats. El cap li tremolava lleument, i les dents li
debategaven. Sos llavis descolorits repetien un mot, sempre el
mateix. ? Menut!... menut meu!... ? La infeliç, aireferida de
bogeria, en aquells moments de suprema angúnia no es recordava del
seu marit ni dels fills grans, que amb llur treball la mantenien; ni
semblava que els veiés tan sols: no es recordava més que del fill
petit, del que res podia donar-li, però que més necessitat estava
del seu amor i de la seva cura. No sé què hi havia de tendre i de
fondament maternal, en aquesta aberració. Dues o tres vegades vaig
haver d'ajupir el cap entre la gentada per amagar les meves
llàgrimes.

Els sardinalers anaven venint, però no podien guanyar gaire camí,
perquè les capritxoses evolucions de la mànega els obligaven a una
marxa sinuosa. Tan aviat emproaven cap a les roques de llevant
(entre les quals, el mar, ara encongint-se, ara reinflant-se, feia
difícil l'atracada), com s'encaminaven cap a nosaltres o arrumbaven
de dret a garbí. Es diria que la mànega els perseguia
intencionadament, bé que guardant certa distància, entretenint-se
amb una caça que no se li podia escapar. En un moment, sense soroll
de cap mena, en mig d'aquell silenci d'esglai que s'havia apoderat
de la naturalesa, passava fantàsticament d'una banda a l'altra de
l'ensenada. Altres vegades marxava a poc a poc o s'aturava, donant
voltes sobre si mateixa; però era tan llisa i d'un to tan igual,
que aquestes voltes eren de mal reparar, i sols s'endevinaven per
l'ondulació que davallava en espiral per la trompa.

El carreter de cara bestial començava a interessar-se per
l'espectacle. S'havia tombat endavant, estirant el coll i traient el
cap per damunt dels muscles de la gent, i guaitava amb aire
feréstec, apilotant les celles sobre els ulls i allargant la barba a
tall de morro. La seva atenció s'intensificava a proporció del
perill, i un estremiment voluptuós sacsejava les seves galtes
peludes. -Ara va de bo- mormolava. I, quan la mànega s'allunyava
dels sardinalers, ell es redreçava i deia, com avorrit: -Bah! total
res!- Altres manifestaven iguals sentiments amb diferents
expressions de rostre. En aquell estat de tensió, els bonys de les
ànimes sortien a la cara. També s'hi pintaven la pietat i la
bonhomia: un ull enllagrimat, un llavi mogut pel rés, una boca
contreta, un sospir, un posat de cos, revelaven lo íntim de les
persones, lo que les converses no expressen i que tal vegada es
procura amagar amb elles.  ¡Que en vaig llucar, de dolor i de
misèries! Però res me va causar tan mal efecte com la indiferència
de dos pobres mendicaires que, darrera d'aquella muralla d'ànimes en
pena, s'eren adormits al carrer, asseguts en un banc vora la porta
d'una taverna, com deslligats de tota germanor amb la humanitat.
Dormien descansadament: l'un amb el cap tirat endarrera, oberta
l'esqueixalada boca, reganyant el coll i el flac sotabarres coberts
de pèls blancs i curts, no afaitats de dies; l'altre amb el cap jup,
que es movia empès acompassadament per la post del pit amb les
zumzades d'una lenta i ampla respiració, pròpia d'un jove robust.

Aquestes coses les vaig veure quasi sense mirar-me-les. Eren en el
meu camp visual, dormen en el meu record, un sol conjunt amb les del
mar i del cel.

Els moments se feien llargs, eterns. Sens dubte hi haguera hagut
temps de reunir el sometent: me sentia culpable de no haver posada
en pràctica aquella idea, l'única que oferia alguna esperança de
resultat. Tal vegada encara es podia intentar!... Però no: la mànega
aborda els sardinalers, els rems cauen en banda, els llaguts topen
ells amb ells, els tripulants s'agombolen...

Ningú no respirava. I vaig sentir el feble gemec de la pobra mare.
-Menut! menut!... menut meu!- I després res: les palpitacions del
meu cor repercutint els meus membres i com sonant per tot arreu
convertides en rellotge de l'univers.

Gràcies a Déu, va ser més la por que el mal. A la traça, el meteor,
encara que molt a prop de les barques, no va tocar-les; i els
valents pescadors, refets del primer espant, tornaren bravament a la
lluita, vogant cap a una petita cala que els venia de dret. Aquella
caleta estava amagada per les calimes; però ells sabien prou on
l'havien de trobar entre les penyes de llevant. No la tenien gaire
lluny: nosaltres també l'endevinàvem. Arrencàren com fletxes tirades
a l'hora envers un mateix fitó, i penetraren en la blanca boirada.
Un cop en terra, eren salvats.

-Santa Anna els hi ha allargat un plec de sa seua caputxa- va dir un
vellet al·ludint al nom de _punta de Santa Anna_ que porta el cap de
la llarga muntanyola.

La mànega, que tan bella angoixa ens havia feta passar, seguí encara
rodant per la cala com qui cerca la perduda. Després va arrumbar-se
majestuosament a pendre terra pel recó de llevant, i es submergí en
la broma, entre la qual tot just s'afigurava, esblaimada, esvaint-se
a trossos a trossos. I, puja que pujaràs, s'enfilà costes amunt,
estirant o arronçant la trompa; segons els alts i baixos que
trobava; i aixecant sota d'ella, en l'ambient espès, una mena de
polsaguera com la que mou en un camí un animal que morroaterrat hi
rebufa, assolí la cima, s'acarrerà per la carena i tramuntà per un
collet.

Vaig cercar les altres dues, de les quals m'havia distret fins
aleshores, i ja no en vaig descobrir sinó una. La seva pariona se'n
seria anada qui sap a on, o s'hauria desfet sense jo adonar-me'n.
Sigui com vulgui, no en restava més que una a la vista, i no hi
estigué gaire estona. En mig de sa marxa atzarosa, se li segà la
trompa, separant-se-n'hi un tros del capdavall, que es fongué
fantàsticament en l'aire; i aleshores, la part superior, com sentida
de la dolor d'aquell escapçament, s'arronçà amb rapidesa, igual
que una banya de caragol que s'és tocada amb el dit, i la bomba
s'aixafà, encongint-se en una balma dels núvols.

Així fou deslliurat dels terribles meteors tot l'espai obirador. Mes
el dia encara continuà trist i pesat. Encara l'estrany fenòmen
tenia tirada a reproduir-se, i ací i allà del cel se formaren alguns
mamellons sospitosos, que per sort varen follar-se abans d'arribar a
res.

Deu hores eren tocades quan el carés del temps començà a mudar-se.
Els núvols ondularen i prengueren marxa lentament. Les fumoses
calimes s'esbullaven de per sobre. Una gotellada fina polsejà un
instant i cessà. El cel vaporós s'esbadellà en alguns punts. Un
rajolí de sol va creuar l'espai ombrívol, caient sobre les aigües
llunyanes, que s'allumaren amb una flameta d'or. Se coneixia que la
naturalesa es retornava a poc a poc. L'aire s'estremia, i, de sobte,
com recobrant el respir, va donar entrada a una ratxa de vent fresc,
que s'escampà per arreu. El soroll de la ressaga, més harmoniós que
mai, retentint alegrement com el xim-xim dels platerets d'una
xaranga, ressonà en les nostres orelles. La boirada s'esqueixà, i
aparegué la muntanya, encara mig envelada, mostrant ses verdes
feixes en gegantina graonada d'esmaragda... i es va sentir
l'escotxeig de les perdius allà amunt, i remor de fulles que
viuen. Déu meu, que era bonic, allò!... I un esbart de caderneres,
eixit no sé d'on, va passar rabejant-se en el vent novell,
joguinejant-hi amb gaia refiladissa.

-Els sardinalers arriben, senyor! ¿No voleu venir? - me va cridar un
vailet veient-me encantat.

Tothom corria cap a la platja. Els llaguts de sardinals estaven
atracant, uns aquí, uns altres allà... La gentada els agafava i els
treia quasi a l'envola-vola, amb càrrega i tripulants i tot. Quins
visques! quina cridòria! quins aplaudiments! Els pobres sardinalers
saltaven de llurs barques i abraçaven tothom plorant, plorant.

-Ai, Verge santa del Vilar!

-Ai, terra de Blanes beneïda!

-Ai, mareta meva!

-Fills estimats!

Aquestes eren llurs exclamacions, repetides cent voltes.

Me vaig parar en aquell patró que havia atalaiat amb una criatura
a coll durant el perill. Estava dret, mut, girat de cara al mar,
fits els ulls amb aqueix esverament reposat i ombrívol que sol
deixar una llarga dolor. El seu fill menut, amb un bracet li voltava
la cama, recalcant-s'hi, amb el caparró acotat a la cuixa, mig
adormint-s'hi. Després d'una estona l'home s'esparvillà i va
endreçar la paraula a l'infant.

-¡Ja ho veus, Ramonet, ja ho veus, es pa que s'hi dóna, a sa mar!
Hem vist sa mort a dues passes... i diu que ta mare s'és enllitegada
de s'espant. Quina vida! Cada dia desgràcies, misèria... I tu
aquesta maleïda fal·lera, que no calles mai: «-Pare, vui èsser
pescador com vós... Pare, porteu-me amb vós a sardinals.» Te l'hai
de treure, aquesta fal·lera: sents? Vui que aprengus ofici: res de
mar. Es dia que t'hi acostus t'hai de llevar sa pell!

S'anava enfellonint tot sol, com si algú li fes la contra. Va agafar
el noiet per sota les aixelles, l'aixecà en sopols d'una revolada,
i, encarant-lo amb la mar i mostrant-la-hi va dir: - Té, mira-la,
sa nostra desgràcia! Fes-hi sa creu per un mai més!- I nirviós,
malhumorat, després de posar la criatura en terra, li pegà una
bufetada. -Recorda-te'n!


LA BASARDA


Anant de cami cap a un mas de la Selva, on tenia la família, se'm
féu tard per motius que no cal explicar. El sol era baix quan vaig
arribar al moli de l'Om, distant encara tres hores del terme del meu
viatge; mes, per tard que fos, haguí d'aturar-me a beure una mica
d'aigua, i em vaig asseure en una pedra, a la vora del riu, a
descansar un moment, tot fumant un cigaret.

El molí de l'Om no treballa de molts anys. És un casalot deshabitat,
o, més ben dit, una ruïna inhabitable, perquè bona part de ses
parets ha caigut, i ses teulbades i sostres no s'aguanten sinó a
trossos. En el seu interior hi creix arbrissa boscana, i la
llambrusca treu sa pampolada per les finestres. La resclosa,
somoguda i ratada, deixa escapar amb desdeny les aigües
rondinadores. La grossa turbina es podreix immòbil sobre el rec
eixut, on les aranyes l'enteranyinen i les bardisses dels marges la
curullen de vilordes i fullaraca. I quan un hom pensa que en altres
temps aquesta roda donava moviment a una complicada maquinària, i
s'imagina el roncar de les moles, corretges i engranatges, el tràfec
dels moliners, les corrues de carros que devien agombolar-se en els
patis, el dringar dels esquellerincs, els espetecs de les
xurriacades i els crits dels carreters animant tota la vall, no pot
menys de doldre's de l'enderroc i de la quietud d'ara. Ara
l'encontrada és deserta i boscosa. Els camins s'han enherbat i les
roderes s'hi són esborrades. No hi transita ningú sinó molt de lluny
en lluny. El sol hi guaita dies i dies i mesos sense descobrir-hi
figura humana, i el vespre s'hi deixa caure en mig d'una quietud
mortal.

Poca estona vaig concedir al descans. Volia aprofitar, en lo
possible, per a la meva marxa, la claror del dia, que començava ja a
vermellejar. Me vaig ficar, doncs, selva endins a bon pas; però
aviat vaig compendre que m'afanyava inútilment, perquè ans de no
gaire m'havia d'assolir la nit en plena boscúria. Per força el sol
havia de ser ja post. A pesar de l'altíssima verneda que em tapava
la vista de ponent, els besllums que, filtrant-se per les clarianes
del fullam, clapejaven el bosc, me deien prou, amb llur color i llur
feblesa, l'estat de la foguera d'on procedien. Havien perdut llur
centelleig d'or: s'enrogien, pampelluguejaven, no podien durar. A lo
millor s'estengué com una ratxada d'ombra i s'apagaren per tot
arreu. -Adéu, bondadosa mirada del crepuscle: ja no m'acompanyaràs
més!- vaig exclamar. Però m'equivocava: la morta flama del dia es
revifà encara, i sos reflexos tornaren a escampar-se per la
serralada; i esblaimats, moradencs, ondulant com fumarelles
lluminoses, vagarejaren d'ací d'allà, i s'apagaren i reaparegueren i
s'extingiren de nou una pila de vegades: tant, que no vaig perdre
les fiances de reveure'ls fins al cap d'un llarg temps d'esperar-los
en va. Per fi, vaig compendre que no tornarien, i llavors se
m'oprimí el cor. Encara em mancaven dues hores de camí per un país
completament deshabitat.

Quan vaig passar el pont de la Mostela, un pont de pedra estretíssim
i d'una sola arcada, tan senzill que es diria que és l'os d'una
costellassa, la nit era ben entrada. A l'altra part del pont el bosc
era d'una negror imposant. Certament vaig agafar por. Però... de
què?... De lladres? Ni tampoc no hi somniava. D'estimbar-me? Sabia
que la meva ruta no vorejava cap avenc. -Bah, bah!- això és
basarda!- vaig mormolar: -una por de no res, pròpia de dones i
criatures. És precís despreciar-la. Filosofia i avant!- Mes la
filosofia, que em feia avançar, no aconseguia pas tranquil·litzar-
me.

Un acompassat flauteig de tòtils que sonà lluny, en una fondalada,
m'encoratjà més que els millors raonaments. Vaig posar tota la meva
atenció en aquell cant adormidor, i a l'escoltar-lo em semblava que
la meva soledat no era completa. Hi havia sers que es movien, que
s'aplegaven per a una obra de vida i que es comunicaven amb mi pels
filets de llur veu. Feien certa companyia.

Un llumet, que aparegué més tard en mig de la massa confosa d'una
muntanya, contribuí també a dar-me conhort. Allí hi hauria una casa
i una família. Vaig figurar-me la masovera passant farina a la
claror d'aquell llumet, els xavals preparant l'establada de la nit,
i els jornalers recolzats a la taula parada, esperant l'hora de
sopar. La bona gent estarien amb la finestra oberta, sense pensar en
la caritat que feien al vianant amb sols deixar-li obirar el punt de
llur posada. No era tot desert, no. Jo sentia la companyor d'aquella
gent llunyana; i no m'atrevia pas a dubtar de la seva existència.

Distreta així la imaginació, vaig fer bon tros de via amb cert
coratge; però quan vaig perdre de vista el llumet, quan, al tombar
una colzada, vaig deixar d'oir el flauteig dels tòtils, i un silenci
perceptible, aterrador, vibrà a l'entorn meu en la immensitat, me va
semblar que la nit me queia al damunt.

Vaig aturar-me esverat, pres d'un malestar semblant al que
experimentem a voltes quan una persona se'ns acosta cautelosament
per darrera. Volia girar-me i no gosava. Per fi vaig aconseguir-ho,
i vaig sentir pasar per la meva pell una alenada freda,
esgarrifadora. Però no vaig veure res... només la boscúria, les
fondalades, la fosca.

Vaig tomar a caminar, i haguí d'aturar-me altra vegada al cap de
pocs passos: no em podia sostreure a l'obsessió de que algú em
seguia i m'observava. Palpitant d'emoció, vaig tornar a guaitar, a
escoltar... El silenci era absolut: sols el soroll del meu encongit
respir s'atrevia a profanar-lo. La nit era augusta, diàfana: un
abisme blavís, immens, puntejat d'estels, que indicaven distàncies
confoses en la fondària inacabable. I, a baix, la terra obaga
restava muda, amb un callament sant, com recollint amb religiós
respecte les irradiacions de lo infinit. Això és lo que es percebia
pels ulls i per les orelles... però, oi més... ¿Com explicaré
aquella sensació fonda i esborronadora que em perseguia? No sabria
comparar el meu estat sinó amb el d'una persona que se sent
molestada fins a lo insofrible per la insistent mirada d'una altra
que l'espia en silenci de fit a fit. Sí: la tensió del meu esperit
arribava a lo inaguantable. No vaig poder resistir més. Sang-glaçat,
vaig caure de genolls. -O infinit! o ignot! o sant!... jo t'adoro!
Ajuda'm! empara'm!- vaig exclamar amb un crit involuntari, que
retrunyí espantosament en el meu cor. I, de boca terrosa, vaig
seguir resant, resant amb desvari, arraulit, tremolós, fins que
m'esdevingué l'entendriment i el plor i el consol.

Vaig aixecar-me, a la fi, reconfortat, posseït d'una dolcesa
mística. La basarda no m'havia pas deixat del tot, però m'era
suportable. Amb el posat modest i les parpelles baixes, vaig
rependre la marxa pels viaranys solitaris, mormolant pregàries à
mitja veu; i així vaig poder arribar al mas.

Allí m'esperava la família amorosa i la llar encesa. Tothom estava
ja amb ànsia per mi. M'adreçaren algunes preguntes, que vaig
contestar amb laconisme. I vaig creure reparar que ningú no parava
ment en les meves respostes. Seria que jo deia coses de poc interès
i els ulls de tots descobrien en el meu rostre quelcom de greu i
indesxifrable que atreia l'atenció més que les meves paraules.
¿Quina mena d'honesta vergonya o d'encongiment d'esperit me va fer
callar lo més important de la meva jornada? No ho sé. Lo cert és que
vaig defugir converses, me vaig asseure a l'escon amb excusa de
cansament, i em vaig retre a les meves meditacions.

Mai com aquella nit havia coneguda la basarda, aqueixa por de lo
infinit, de lo ignorat, aqueix sofriment intens que tothom ha
experimentat alguna vegada i que mai no ha sigut estudiat amb la
circumspecció que es mereix. ¿De què depèn la basarda? ¿És que la
solitud, la immensitat i la fosca exerceixen de per si una
influència maligna sobre les facultats de l'home, desordenant-les
d'una manera boja? O ¿és que en aquelles circumstàncies se desperta
en nosaltres una facultat quasi sempre esborrada per grolleres
sensacions, un sentit íntim, que ens fa aptes per a rebre la
suggestió de poders suprasensibles que ens pertorben i esborronen? O
Déu meu! ¿com dubtar d'aquest sentit pregon amb què vos he palpat
amb terror santa en mig de la buidor de la nit? És un sentit balb,
obscur, com incipient, que, sense altres llums que he rebudes,
m'hauria pogut portar a l'adoració de quelcom detestable, com a
tants pobles que tal volta no tingueren en religió altre mestre que
la basarda; mes, per balb i obscur que sia, cal reconèixer la seva
existència.


LLIBRE II ? FANTASIES


LES SENYORETES DEL MAR


Sis vailets de samarreta blava, esparracats i bruts, estan asseguts
en les penyes, deixant penjar les cames nues sobre el mar, que
sovint s'estufa i els mulla els peus. Cada un té la seva canya i el
seu pilotet de cuca de roca, el menjar més agradós als peixets.

Pesquen ja fa hores, i alcen tots una cridòria de triomf cada vegada
que un d'ells treu del mar algun serrà bocabadat, que esparrama en
l'aire el branillatge lluent de ses membranes espinoses.

El crepuscle del vespre va esmortuint la resplendor de ses fumeres
moradenques. Algunes estrelles comencen a guspirejar en l'aire blau.
Un vol de corbs atravessa l'espai, anant a perdre's a la muntanya,
entremig de les parets negroses i esbadellades d'un antic castell.

Alguns dels vailets, tot sotjant sotjant llurs guarniments, que
assorolla l'onada, s'han endormiscat. Llurs caps cauen sobre el pit.
Llurs dits s'afluixen, i amb prou feines aguanten les canyes, que
ajauen llurs cimerols en l'aigua.

-Ja no piquen- rondina un. -¡Coi, que és fosc!- exclama un altre
escampant la vista pel cel. -Em voleu creure? Fem-hi una dormida
fins que surti la lluna- proposa un tercer. Tots s'hi convenen.
S'arrastellen junts, es junyeixen passant llurs braços sobre els
muscles i els clatells dels companys, i s'adormen tranquilament a la
serena, repapats en una roca.

La nit es va enfosquint. La lluna grogueja en son orient, mig
partida per una faixa de calitxa cendrosa. La mar sembla que canti
la non-non, tot baixet, amb veu enrogallada.

I de sobte sona una mena de galop aspre i sord... -trap, trap,
patrap- i van apareixent les Senyoretes del Mar, muntades unes sobre
vermells llagostins, i altres al damunt de crancs grossos, vells,
revestits de molsa marina.

Totes riuen mentre van punxant amb una pua de grota les juntures
sensibles de llurs estranyes bèsties, que s'enfilen pels relliscosos
vessants del roquer. Totes riuen, en tant que van esbargint-se en
l'aire pur i espolsant-se la mullena, que els arrosa els cabells i
els vestits.

Són blanques com carn de peix; llurs cabells finíssims tenen tons
irisats; brillen en llurs capets pintetes d'escata; sos mantells són
verds i llargs llargs, rossegadissos; sos ulls són gotetes de llum
com les que produeix de vegades en el mar el fregadís dels rems. Al
passar escampen una agradosa flaire de marisc.

Tan bon punt s'han adonat dels sis pescadorets, descavalquen, se'ls
acosten i s'enfilen per llurs cames amunt... amunt...

Una s'asseu pensativa en el ressalt que forma el llavi d'un dels
xicots adormits; una segona es penja a les pestanyes d'un altre
vailet i guaita amb curiositat per l'escletxa de les parpelles,
procurant llambregar-li l'ull; aquesta atalaia amb satisfacció el
paisatge, gallardament encirada al cim del coronell del més altet de
la colla; aquella s'és emparada del més grassó, i amb son alè suau i
temperat s'escalfa les manetes; algunes s'arramellen plegades sobre
un mateix cap; altres es topen, fent un surt, al cim d'un muscle, al
qual es són enfilades per diferents indrets. No fan gens de remor.

Totes, a la fi, van a mormolar paraules misterioses a l'orella dels
que dormen.

Els parlen de la poesia del mar, del bellugueig encantador de les
ones, de llurs variades i finíssimes colors; els parlen dels peixos
i dels herbeis on pasturen; dels oratges, de la calma, dels vents,
de les delícies d'una llarga navegació, de la sublimitat dels
temporals... de quelcom que les nostres paraules no poden dir. I els
pescadors somnien, somnien tot allò que els van inspirant les
petites fades.

Quan es desperten, ja les Senyoretes del Mar han desaparegut, i no
s'ou més que el patripatrop de llurs estranyes cavalcadures, que
corren a capbussar-se a l'aigua.

Però l'encís ja s'és realitzat. Ja ni temporals ni penalitats de cap
mena podran destruir en el cor d'aquells xicots l'afició a la vida
marinera. Deu-los el benestar a muntanya, i sempre els veureu
tristos i enyoradissos.


LA VETLLA DELS MORTS


Ja s'han plegat les ballades de Tots-Sants. La cobla és a l'hostal.
A la cuinassa, davant de la llar, asseguts a l'escon uns, i en
tamborets i cadires altres, els musics s'escalfen les cames;
s'escalfen les cames i amoroseixen amb una suca-mulla de vi calent
llurs gorges seques i cansades. Cada un d'ells aguanta amb la mà
esquerra, damunt del genoll, un fondo plat de terrissa, on van
estufant-se i envermellint-se els trossos de pa que suren en el
líquid fumós. Els dits pelluquen, xarrupen les boques, i els
semblants van animant-se a influències del sanitós refrigeri.

Mentrestant l'avi de la casa fa becaines en un recó, a frec dels
tions ablamats. Ara aixeca a poc a poc el cap fins a posar en
descobert les pelleringues pansides de sa barballera; ara el tomba
pesadament damunt del pit.

Mitja dotzena de pagesos joves, ben vestits i afaitats, amb les
barretines estudiadament encrestades al cap i lluint a tall de
joiell un brotet d'alfàbrega a les orelles, conversen a peu dret,
enrotllats darrera dels musics. Encara estan roigs de l'acalorament
del ball, i amb llurs mocadors virolats s'eixuguen de tant en tant
la suor, que els arrosa la cara i el clatell.

L'hostalera i les minyones van i vénen de la llar als fogons i dels
fogons a l'armari.

Un xaval aclofat dintre un cove d'userda ho espia tot amb ulls
esparvillats.

El llum de ganxo penjat al vogi dels fogons, tot just deixa veure sa
flameta groga entremig de la fumerada que s'enlaira de les paelles i
cassoles. En canvi, les resplendors roges i bellugoses de la llar
vagaregen per l'àmbit ombradís. Tot oneja en un tràngol de llum i
ombres.

A toc d'oració alguns pagesos se posen a parlar de la nit dels
Morts, de la nit que entra. Se conten casos d'aparicions
sobrenaturals. Qui no en sap un ne sap un altre, i cada u procura
explicar-se d'una manera interessant. Un dels musics, un home alt,
magre, espatllut, carallarg, de frontalera calba i patilles
blanques, després de xarrupar les solies del seu plat, pren part en
la conversa i diu així:

-No se si haureu conegut an en Refila de Navata: jo sí. Era la
primera tenora de l'Empordà, un gran music, un compositor sardanista
dels que no en corren gaires. Ses sardanes... ja ho crec!... encara
es toquen i es ballen amb devoció: aquesta és la paraula. Se ballen
amb devoció perquè la seva musica té quelcom de religiós, de sant,
de... no es pot dir, vaja. Fou el meu mestre de tenora. En aquells
temps era ja vellet, però xamós, fresc... un home baixó... (me
sembla que el veig)... rodó de cara, molsut de clatell... Duia les
calces amb devantal, a l'estil d'abans, i el gec guarnit amb una
vistosa botonada de llautó. Ara no penseu que fos presumit: res
d'això. Deixava caure a la bona de Déu sa barretina musca, que li
penjava com un sac buit per sobre l'esquena. Solia anar amb les
mitges a garró i ni tan sols se n'adonava. Era un home que sempre
estava somniant solfes. Ah! no esmento aquestes coses perquè rigueu,
no... que el cas no és de riure... sinó que les dic perquè vegeu si
el tinc ben present, aquell home, i perquè entengueu que lo que ara
vaig a contar no és pas cap rondalla.

Aquí el narrador fa una petita pausa. Tot és silenci. Les paelles
dels fogons han parat de xauxinar. No s'ou més soroll que el ronc
sord de la gran olla de ferro penjada en els clemàstecs, que comença
a arrencar el bull. El xaval del cove d'userda no aparta sa vista
dels llavis del music, com si hi sotgés la sortida de les paraules.
El music continua així son relat:

-Avui fa anys, d'això. En Refila de Navata havia anat a tocar les
balles de Tots-Sants a un poble de l'encontrada. Quan foren
plegades, a capvespre, tot solet, prengué el camí de casa seva. Ell
mateix m'ho contà. Duia la tenora lligada a l'esquena dintre sa
bossa de cuiro, i halo, halo, anava baixant muntanyes avall,
enfilant totes les dreceres que trobava. Mes, al cap d'una estona,
les cames d'en Refila prou trescaven pels viaranys, però els seus
pensaments n'eren lluny, lluny... ja no eren de la terra. Havia
tingut una inspiració, i componia de cor. Ningú, sinó el que algun
cop les ha sentides, pot figurar-se de quina manera les inspiracions
roben l'ànima d'un artista.

Aquí tots el musics balandrejaren el cap en senyal d'aprovació, i el
narrador seguí dient:

-El temps passava, i en Refila, distret, embadalit, no n'havia
esment. I, camina que caminaràs, ve que ensopega amb una rabassa
descolgada. Llavors tornà en si (vull dir que sortí del seu
capficament), i, com qui es deixonda, començà a guaitar a banda i
banda. Mira d'ací, mira d'allà... s'havia perdut al mig de la
boscúria, al bell davant d'uns barrancs fondos que haurien fet
basarda a l'home més valent. Era nit, nit entrada. La lluna era
gairebé nova. Tot just s'obirava en la serenor com una ombreta més
clara i més blavissa que el fons del cel, vorejada d'un blanc filet
de llum. Els caminals... ja podeu comptar... s'esborraven a quatre
passes de distància. En Refila estava ben desorientat. I heu's aquí,
fillets de Déu, que mentre examinava les crestes i els vessants de
les muntanyes, cercant-hi quelcom que li fos conegut, amb una
alenada d'aire arriba a les seves orelles una mena de musica
estranya i embadalidora. Era un musica que totjust de Déu se sentia,
fina, finíssima, mig esbaleïda en el ventijol. Sonava com un brunzir
d'abelles que ara s'acostés, ara s'allunyés, augmentant o
disminuint, però sempre feble, confós... Què serà? què no serà?...
De moment en Refila cregué que era una il·lusió seva, una xiulada
d'orelles... un esbravament de la sang que remorejava les harmonies
somniades pel camí. Però ca!... se'n desenganyà de seguida. Aquella
musica no s'assemblava a res que ell mai hagués pensat ni sentit.
Era un aire de sardana nou, placèvol, melangiós... que s'emparava
del cor, despertant-hi les il·lusions més dolces de la vida passada.
Duia a l'ànima un record... així... com el del so agradós dels
primers petons d'amor; però alhora hi despertava una tristesa... i
¡quina tristesa més fonda, valga'm el bon Jesús! Llàstima de fosca,
que no permetia escriure un mot de lletra; o, si no, en Refila
hauria apuntat lo que sentia. Només podia escoltar: això sí. I, per
fer-ho millor, a poc a poquet se posà a caminar cap allí d'on
semblava venir aquell brunziment harmoniós.

El music callà una estoneta sospirant. L'hostalera i les minyones
s'havien girat d'esquena als fogons, escoltant amb la boca badada i
els ulls esverats. Ningú es posticava. Solament s'oia el ronc sord
de la gran olla de ferro que bullia penjada als clemàstecs.

Al cap d'una estoneta el narrador continuà son relat d'aquesta
manera:

-En Refila de Navata no es recordava de sa casa, ni de sa família,
ni del camí perdut. No tenia altra dèria que amarar-se en aquell
doll fi d'harmonia del qual anava seguint el rastre: Era un music de
cor. Al tombar un morro de serra, llambregà en una fondalada boirosa
un poblet llunyà que rossejava a la llum de la celístia. ¡Tira cap
allà!... A manera que caminava, els sons atractívols eren més clars,
menys confosos... Endavant! Tot d'un plegat se topà amb una paret
emmantellada d'eura, una paret baixa... i al darrera s'hi estenia
una salzereda ufanosa i atapeïda. D'allí eixia una bravada humida
com de terra remoguda de fresc o regada de poc. Vatua! allí es feien
les ballades! En Refila en sentia el trepig: un trepig seguit,
seguit, acompassat... arreglat a l'aire de la musica. No hi havia
dubte: allí, dessota d'aquells arbres, es puntejava la sardana,
sense altra lluminària que la de les estrelles. Costava d'obirar els
balladors; però, a manera que la vista s'ensenyoria de l'ombra, es
reparava confosament com anaven i venien, rodant, rodant i
saltironant. Era una gent malgirbada i cantelluda. Llurs peus
trepitjaven el sòl amb un cruiximent aspre, sec. Alguns duien els
plecs de la roba entatxonats de terra, que amb llur moviment s'anava
esllengant i queia amb un soroll de plovisca. En Refila s'estremí de
cap a peus, comprenent-ho tot. Aquell clos era un cementiri. Els
salzes, els erols vorejats de roser florits, les creus mig tombades
que hi havia al dedins, alguns clots que semblaven cavats suara
suara... vaja, tot explicava el cas. Era la nit dels Morts, i els
balladors serien uns bons empordanesos difunts que, amb permís de
Déu, s'esbargien puntejant la sardana, el ball de llurs dolços
records. Els musics estaven encamellats damunt d'una tomba antiga
envellutada de molsa, i tocaven llurs tenores i flabiols amb un alè
de pit, amb un alè suau que no arribava a botir gens ni mica llurs
galtes esllanguides. I ¡amb quin gust i amb quina finesa tocaven!
Llur sonada era dolça, embadalidora... s'emparava del cor, hi
despertava les il·lusions de la vida passada... però alhora hi
vessava una tristesa, una tristesa... ¡quina tristesa més fonda,
valga'm el bon Jesús! En Refila no es cansava d'escoltar. A pesar de
la por que tenia, no sabia deixar-se d'escoltar, pobret. I
mentrestant la sardana s'acostava cap allà on ell era, i dels cossos
freds dels balladors s'exhalava un griso de sepulcre, un aire geliu,
que els rosers el sentien d'un tros lluny. I tal si el sentien, els
rosers! S'hauria dit que passava per llurs branquinyols una mena
d'esborronament, i les roses, sobtades, s'esparpellaven i s'anaven
esflorant, deixant caure llurs fulletes per tots cantons. Ell, en
Refila, també la sentia, aquella fredor, al cap, al pit i a
l'ossada... i ja no tenia virior de fugir, i les cames se li
segaven, i les parpelles se li cloïen amb una son invencible,
dominadora com la de la mort. Pobre Refila de Navata! Caigué, caigué
sense sentits al peu de la tanca, i... ¡Déu nos en guard, a
nosaltres, d'un son com el seu!...

Aquí el narrador calla sospirant i tombant damunt del pit el cap
pensatiu. Al mateix temps s'ou el cant llunyà d'un gall, com un
gemec prolongat i misteriós. Tothom s'estremeix. El xaval del cove
d'userda es gira pàl·lid i esverat. Li havia semblat sentir una
alenada freda que li arrufava els cabells del clatell.

Després d'una llarga pausa, el music torna a sospirar i exclama:

-Món, món! arca de ximples! ¿Sabeu lo que suposà, la gent, quan en
Refila contà lo que li havia passat? Doncs res: que la serena de la
tardor li havia emmalaltit el seny i havia esflorat les roses. I els
metges que el visitaren (perquè sempre més ha estat malalt, flac,
abatut i descolorit) sabeu què digueren? Que sí, que s'havia tocat i
que tot lo que explicava eren fantasies i desvaris.

-I vós què en penseu?- li preguntà el xaval del cove d'userda, amb
veu ansiosa i apagada.

-Jo crec que en Refila és més savi que nosaltres i que tots els
metges- respon el music sentenciosament.

Tothom fa senyal d'aprovació. Aquells empordanesos no s'estranyen
pas de que els morts, per bé que estiguin llurs ànimes al cel i per
freds que hagin de trobar llurs cossos soterrats, vulguin, amb
permis de Déu, gaudir-se un cop l'any puntejant la sardana, el ball
de llurs dolços records, el ball sagrat de la terra.


LA XUCLADORA


Estic a la vora del mar, assegut en una roca i amb les cames nues
ficades dintre l'aigua. La penya em fa de respatller, m'hi recalco
còmodament i, tot amarant-me de les frescors de la marinada, que
minva per moments, passejo les mirades pel cel.

El sol ja és post; però ha deixat ratxes de llum ressagades, que
pugnen encara per conservar en l'aire llur senyoriu: s'emparen de
les bromes i dels núvols, s'hi vessen, regalimant-hi per damunt, a
filets d'or, hi encenen flames insegures, i, compenetrant-los, els
impregnen de resplendents coloracions. Mes enlloc troben
estabilitat, i aquí s'apaga una flama, allí s'escola un regalim, tot
s'esmortueix per instants: els vapors atmosfèrics canvien llur color
de porpra per la de lilà, i la de lilà per una grisor moradenca; i
la llum foragitada dels baixos salta als de més amunt, i encara allí
fulgura, i s'hi esparpella, i prova d'agafar-s'hi, assajant totes
ses meravelloses transformacions. ¡Ah, com m'agrada, seguir d'una a
l'altra broma, d'un a l'altre núvol, aquesta llum moridora que es va
retirant amb tanta de recança! Els meus ulls la segueixen, la
segueixen... No em dol pas, perdre les hores així. Aquests moments
són els millors de la vida.

Mentrestant les platges properes han restat desertes. Els banyistes
que prenien la fresca aplegats en el sorral, se'n són anats cap al
poble. En les cales, ni un nedador, ni una barqueta. Amb la soledat
s'exhala de la naturalesa un encant sols comparable al d'una
declaració d'amor feta amb els ulls per una verge silenciosa. Sembla
que em digui: -Tota per a tu: ningú ens destorba, ja.- No em
cansaria mai d'aquesta conversa muda. I van davallant del cel les
tristeses dolces de la vesprada serena. El vent manca: ara una
bufada, ara un alè, després res... la calma. La mar no es mou, i sa
remoreta fonda i acompassada és una nota que, en compte de destorbar
el silenci, el fa ressaltar i li dóna una mena de majestat. Veig una
estrella que lluu sordament, palpitant per encendre's. Ja és nit.

Me n'aniré? ¿Per què, si ningú m'espera i, per altra part, tinc
peresa de pujar la costa? Nostre Senyor, a les portes de la vida, hi
ha posat un vigilant fidel i reganyós: el dolor, que té un dormir
tan som, que qualsevol perill el desperta; i, així que s'esvera,
grapada aquí, grapada allà, se fa sentir de tota la casa. Se pot ben
descansar en ell, i, quan dorm, és que regna la pau i que és
arribada l'hora de fruir de la vida. Doncs bé: ara està dormint com
el vent, com les ones... No seré jo qui el desperti voluntàriament.
No, no em vull moure mentre em senti a pler, mentre cap molèstia no
em llevi l'agre de contemplar la nit, la gran nit del mar.

Vet allà la lluna, que va sortint vermella, embossada amb un parrac
de calitja sollevat de l'horitzó. Talment sembla que guaita el món
curiosa i avergonyida, com una donzella que s'hi presenta per
primera volta. Però la vergonya, en el cel i en la terra, és una
flor d'aurora: acompanya els sers jovençans, i els aires del món la
marceixen aviat. L'astre no triga pas a desempallegar-se dels vels
que l'ofusquen, i s'alça amb valentia, asserenant-se, aclarint-se,
vessant a dolls per l'aigua ses resplendors blanques d'estel.

La lluna!... En tots temps els enamorats l'han contemplada amb
simpatia: en tots temps han parlat, en vers i en prosa, d'un llaç
secret existent entre ella i llurs sentiments. És una d'aquelles
idees que de tan repetides no ens causen cap efecte a la imaginació;
i, no obstant, hi ha moments en que aquestes idees revellides se'ns
apareixen com a noves, amb la frescor i la intensitat d'una
revelació directa de la naturalesa. I això és lo que em passa en
aquest instant. Sí: entre les coses externes i els sentiments hi ha
una afinitat inexplicable. Jo suara no somniava ni remotament en
l'amor; mes veure la lluna i recordar escenes tendres, de molt temps
oblidades, ha sigut tot u. I ¡m'ha vingut un desig d'estimar i de
ser estimat!... Ah! Jo voldria gaudir d'un amor veritable, no
estrafet per les convencions socials, gran, tendre, inacabable,
sense la prosa i les desil·lusions del matrimoni, sense les cremors
i els remordiments de les unions il·legítimes; un amor que no és
estat encara mai al món sinó en algun somni com els meus. Res de
turpituds de la carn; un amor com el que senten els poetes per la
bellesa, però més fervent, més apassionat; un festeig etern. ¡En el
meu cor hi ha fam de tantes coses impossibles!... ¡Si almenys un hom
pogués gaudir d'aquest idil·li algunes hores!... Això no és pas
demanar massa: passejar per aquí, a la claror de la lluna, a bracet
amb una nina bonica, ideal... ¡Oh, si me la dessin de les
entresenyes que jo diria!... ¿No és desaprofitar les belleses
d'aquesta nit, el no compartir-les amb una ànima enamorada que hi
armonitzi com la meva?

Bah, bah! Distraguem-nos d'aquestes cabòries inútils: fruïm de la
mar. Avui té la placidesa de les verges pures. I que ben agençada!
Ni les nines de les rondalles de fades han portat mai un faldellí
més enciser que el d'ella, perquè el d'ella és el veritable faldellí
de color de lluna, que no s'obté sinó per obra d'encantament. El
brodat és viu i palpitant: anguileja, pipelleja, saltirona. És un
teixit que es fa i desfà contínuament sota una pluja de llum
argentada i fina. I aquesta llum argentada i fina transpua, sens
dubte, a través del gran tou d'aigua, endins, endins, espargint-se
feblement per les fondàries mai obirades. ¡Qui la pogués seguir cap
a aquell fons inconegut, i contemplar amb ella els paisatges
submarins, llurs roquetams feréstecs, llurs boscúries seculars,
llurs prats de flors estranyes: tot un món, tal vegada, de sers que
s'han tingut per fabulosos! ¿Qui sap?... ¿Qui les coneix, les
criatures d'allí dins? Quan clavo la vista en l'espessor
impenetrable de l'aigua, no puc evitar una mena de malestar i
d'esborronament, com si pressentís que soc espiat des de dins de ses
foscors. Mes això mateix és un atractiu per a la imaginació. Les
belleses de la mar! Jo me n'embriago cada dia i no me'n sento mai
saciat. La nit serena, l'onatge peresós...

He sentit una rialla fresca, infantívola. Miro, i al clar de la
lluna veig una banyista que està nedant al davant meu, rabejant-se
en l'aigua i rient de les seves pròpies entremaliadures. Sembla
joveneta i bonica. Porta al cap una petita jardinera elegantíssima.
Com que estic a l'ombra, no em deu haver vist, i es lliura amb tota
llibertat a la seva ignocent diversió. Es bona nedadora. Va i ve,
juga... Ara es capbussa, desapareix... Sols se veuen sos peuets, que
brollen de les ones com dues flors marines, i de seguida es
submergeixen. Passa una bella estona, i a la fi ressurt l'eixerit
caparró rublert d'una rodoladissa de brillants, que cau adollada per
les aletes de la jardinera i s'esmuny pels negres cabells. La nina
aixeca un braç, llença un grapat de sorra, i crida alegrement: -He
tret fons. Has vist, Fidela? has vist?

No he pogut reprimir una exclamació.

-Qui és que ha parlat per ací enllà? -diu de seguida la nedadora.-
És algun pescador? ¿Destorbo?

-No temi destorbar-me la calada, senyoreta: al contrari. No sóc cap
pescador, sinó un desvagat, que admira les seves habilitats.

Se redreça gallardament, s'encara amb mi, i, posant-se una maneta
estesa damunt dels ulls com per preservar-se'ls del clar de la
lluna, em mira atentament. Està immòbil. Son bust és d'una formosor
que ni somniada.

-Tranquil·litzi's- li dic: -figuri's que no hi ha ningú i segueixi
banyant-se; o, si sóc tan infeliç que li faig nosa, em retiraré.

-Ah, no!- exclama; -no!

I va atansant-se a pleret a pleret. Allà, en l'ombra, llambrego son
cos, que fosforeja entre dues aigües. Se m'acosta, recalca una de
ses manetes en un dels meus peus, i amb l'altra mà s'agafa a una
grossa mata d'algues que creix en una esquerda.

-Perdoni- em diu: -estic una mica cansada. Molesto?

-De cap manera- li responc amb galanesa. -Pot estintolar-se tant com
vulga i descansar.

-Gràcies- fa ella: -no hi ha necessitat de més. Així estic millor
que en un llit, suro naturalment, i l'aigua és més tova que la llana
i la ploma més estufades. Dóna bo, de banyar-se en una nit d'estiu
com aquesta. Vostè s'haurà rigut dels meus capgirells: veritat? No,
no m'ho negui: això no és cap mal: jo també me'n ric. M'agrada
criaturejar: sap? Sóc així... tarambanota.

I riu que riu! No he vist mai resplendir unes dents més blanques
entre uns llavis més frescos i vermells... uns llavis molsudets, en
què un hom endevina les dolçors d'una fruita madura i fan ganes de
mossegar-los.

Després que ha donat esbarjo a la seva hilaritat, plega familiarment
els braços nus sobre el meu genoll, estintolant-s'hi, i, mig
aclucant els ulls, m'endreça una llarga mirada rasant per ses
sedoses pestanyes. Jo estic emocionat. No sé lo que em passa.
Aquella mirada m'enlluerna, m'atira, s'emporta quelcom del meu
esperit, quelcom que es dilata vibrant i surt enfora a banyar-se en
fluids deliciosos. I resto gairebé defallit, i el cap me va en roda.

-Vostè deu trobar-me molt original- me diu la dama amb veu manyaga i
harmoniosa. -I, efectivament, en sóc, d'original... i me'n glorio..
Figuri's que ni la marinada és més lliure que jo. No em subjecto als
costums socials, no tinc prevencions de cap mena, i faig sempre la
meva santa voluntat. Si vostè vol... Però... ca!... no tothom té la
meva despreocupació. ¿Sap què li anava a proposar, ara? Una
calaverada: res, que vostè fóra un bon company per a nedar de
parella. És tan avorrida, la soledat! I, veu?, vostè no em coneix a
mi ni jo a vostè: una circumstància preciosa, que fa més simpàtica
l'aventura: oi? Una tarambanada bonica, una gran idea, com totes les
meves.

I torna a riure i a mirar-me amb una berganteria trastornadora. He
reparat que té els ullals fins i punxeguts, però li escauen.

-Sí, sí: aquesta nit havem de ser companyons: està decidit- afegeix
amb el to d'una criatura viciada per les moxaines. -¡Com jugarem
arruixant-nos d'aigua lluminosa! ¡Com vagarem d'un banc de musclos a
l'altre!... Oidà! l'acompanyaré a una caverna on hi ha una reconada
de sorra fina, un jaç excel·lent! És un lloc ple de lliris de platja
que, amb la serena de la nit, s'enflairen de les olors més suaus.

A manera que parla va recalcant-se més i més sobre els meus genolls,
i m'afalaga les mans amb els seus dits llargs i rosats. El pler me
va ensopint, el paisatge s'esborra davant meu, i la bella damisel·la
ocupa tot el meu camp visual. Però en això em retorno un moment, i
reparo, allí a la vora, una cosa llorda, una vella d'ulls de peix,
que neda en la foscor, esgarrapant l'aigua amb els seus dits
sarmentosos. Aquella visió em causa una bella esgarrifança. Déu del
cel!... M'aixeco d'un plegat, m'abraço fortament a una penya, i,
rient com la formosa banyista, però amb un riure que em fa venir
calfreds d'horror.

-No has guarnit prou bé el parany- li dic. -T'he coneguda: ets una
Xucladora. La teva companya, la Fidela, com tu li dius per fer
creure que parles amb una criatura batejada, és la Mort d'aigua; i
l'he llucada al teu darrera, per més que procurava amagar-se. Has
errat el tret. ¡No, no seré per a tu! M'ho havien explicat alguns
mariners vells i no ho creia. ¡Sembla mentida que un ser tan formós
pugui tenir el cor de fera! Ah! ja fan bé, d'enramar amb llor beneit
les proes dels llaguts! Ets dolenta, ets falsa com la mar traïdora.
Però t'he ben coneguda. El teu barret és teixit d'una herba que no
ha vist mai el sol. Les dues agulles que te l'aguanten al cap són
dues banyes de llobregant. M'ho havien explicat i no ho sabia veure,
ni tenint-ho davant dels ulls. ¡Ai, si t'hagués besada!... ¡Ja no em
desclavava dels teus llavis! Me volies al mar per beure't la meva
sang i per lliurar el meu cos escolat als corrents i llimarols,
privant-lo de sepultura sagrada. ¡Oh, maleïda, maleïda!... Del mal
que m'has fet, no en guarirà pas fàcilment, el meu cor; però salvo
per a Déu l'ànima.

I, dit això, estenc el senyal de la creu del front al pit i
d'espatlla a espatlla.

Llavors, la Xucladora, que se m'havia estat mirant de fit a fit i
bocabadada durant el meu parlament, cau, rebotent de cap a la roca
amb un soroll que em fa escruixir. I tot em sembla fosc, i fujo...
fujo.


LLIBRE III ? NOVEL·LETES


EN GARET A L'ENRAMADA


L'aire està impregnat d'exhalacions fresques i humides com després
d'una ruixada; però ¡que en són, de flairoses, aquestes fresques
exhalacions! La ruixada ha sigut de ginesta. Els carrers n'estan
encatifats, i les noies, que hi ronden, ne porten esquitxades la
roba i les cabelleres. És la nit més alegre de Blanes, la darrera
nit de les enramades. El vent és suau i temperat, el cel serè, i el
juny xamós riu entre les estrelles.

El sac dels gemecs va fent la passada, espargint per dins del poble
un guirigall d'harmonia que alegra i engresca el jovent. Les
xicotes, al sentir-lo, no poden pas restar un instant més a la
taula, baldament estiguin a mig sopar i no s'hagi encetat encara el
famós capó de la festa. -Ja passa sa coixinera!... sentiu?.. ¡Sa
coixinera, i encara m'hai d'endegar! A on tinc sa xalina? A on m'hai
deixat ses arracades? Mare, cuiteu a portar-me es ferrets. Mireu si
em cau bé, aquest llaç; si ses flors me van millor així o al costat
de sa tannara. Sa passada, sa passada!- Tot és fressa i trasbals.
Els minyons endrapen precipitadament, asseguts de gairell a les
cadires, amb les orelles al carrer i el mirar esbarriat: endrapen
precipitadament, i se les esquitllen amb el darrer mos a la boca. El
jai roman tot sol a la taula, llemugant, amb ses genives
esqueixalades, les calaborques del capó. De tant en tant, després
d'haver fet petar una llarga xerricada, balandreja el cap
tristament, tot mirant-se el porró, el company fidel, i exclama,
sospirós: -És son temps. ¡Qui pogués tornar-hi!... ¡Que es
diverteixun, mentre s'hora és bona!

L'enramada de l'Auguer serà la millor de la vuitada, perquè enguany
els pescadors volen lluir-se. En Panxo Manxiula, _s'americano nou_,
fill del vell sardinaler, ha contractat la cobla per al ball de la
nit; El sac dels gemecs anirà, doncs, a recó; però tocarà a la
taverna per engrescar els bevedors. La festa serà com no se n'hagi
mai vista cap al barri.

El noi Garet, un mariner simpàtic, caraprim, morenet, d'ull gris i
mirar vergonyós, ix a la porta de casa seva, afaitat de fresc,
vestit amb una roba flamant de llana negra, calçat amb botes noves
de vedellet i cobert el cap amb una gorreta de seda. No viu pas al
barri de la festa. El seu carrer està ombrívol; mes els que
l'habiten saben prou on han de trobar el divertiment i la
lluminària. Les comares xafarderes se criden de porta a porta i es
van ajuntant. Passa una colla de xicotassos agafats del braç,
cantant una cançó d'amor més funeral que el _Dies irae_; després un
estol de vailets coronats de ginesta, tocant timbals i trompetes de
fira; després una cordada de mosses que xisclen i riuen sense motiu,
de la manera més estrepitosa que poden, per emportar-se l'atenció
dels joves casadors. Tothom va cap a l'Auguer, i en Garet se
determina, per fi, a seguir la riada. Però, en mig de la riada de
gent riallera, en Garet camina macilent i pensívol, perquè sap que a
l'enramada no hi va a xalar, sinó a patir. Està enamorat de la seva
cosina, de la Cinta, filla d'un palangrer, i no creu ser pas
correspost; si bé és veritat que en tres anys de sospirar per ella
no ha gosat encara declarar-s'hi. I la culpa de tot la té el no
saber de ballar; perquè, si ell n'hagués sabut, no li haurien pas
mancat ocasions ni coratge. Ah! vol molt de valor, això d'acostar-se
sense més ni més a una noia i, mentre ella vos està clavant la vista
fins a l'ànima, dir-li que l'estimeu! En canvi, amb el braç voltejat
a la seva cintura i el cap acostat a la seva orella, en mig de les
giravoltes d'un vals, entre el traüt i la bonior, ja és diferent. A
en Garet li sembla que en aquest cas les paraules han d'acudir a la
boca i esllavissar-se'n per si soles. -Vaja, s'homo que no sap de
ballar és un ningú. Valdria més que el tiressin en mar amb un roc as
coll.

El carrer de ca la Cinta és precisament el centre de la festa. Hi
han guarnit un cobricel de veles de barca; un cobricel adornat amb
una virolada xarxa de cadenetes de paper, entre les quals pengen
tota mena de llums encesos: salamons de cristall, llumeneres,
quinquers, llums de ganxo, fanals, gresols... demaneu! Els marcs de
les finestres i balcons estan engarlandats d'esparreguera. Les
baranes se són convertides en una tofa de flors. Les parets
desapareixen darrera d'una verda cortina de ramatge. Un llagut vell,
entravessat al cap del carrer i revestit de cobrellits i banderetes,
serveix de cadafal als musics, que, entremig d'atxes enceses i
teiers flamejants, apareixen arrastellats en dues files com al cim
de l'altar les ànimes del retaule en dies de novenari.

Quina munió de gent! Quines empentes! L'atmosfera està saturada de
les ferums més heterogènies: olor de fullam tendre, baf
d'aiguardent, flaire de farina d'arròs i d'essències de tocador,
perfums d'escanyapits, tuf d'avellanes torrades i cacauets, bravada
d'alens pesats, bavor de cossos que suen; barreja marejadora,
boirada que fóra irrespirable, si l'airet de la nit no acudís de
tant en tant a esbargir-la, escorrent-se per tot arreu. I quins
crits! quines exclamacions d'admiració i alegria! Sols en Garet no
diu res, ni es pren cap interès per les galindaines de la festa. Què
se li'n dóna, de tot això? Aixeca el cap per damunt dels caps de la
gentada, i fita la vista en el portal de la casa del seu oncle. Les
orelles se li han ensordit i no sent més que els batecs de son cor.
Allí, dreta al graó de l'entrada, com una santa en un nínxol
engarlandat, hi ha la incomparable Cinta, que resplendeix més que la
lluminària.

Es una mossa garrida, robusta, colorida de galtes, encesa de llavis,
de cos bufó, pit abombat i ancacostats onejadors; una mossa en tota
la frescor i exuberància de divuit anys ben aprofitats. Amb el seu
saquet de mussolina blanca enflocat de vermell, el seu vestit a
_l'acordeó_, i el _sagasta_ desvergonyit del seu pentinat, eclipsa
les més riques menestrales, que rumbegen seda i joiells. Altrament,
¿quin joiell pot haver-hi més brillant que els seus ulls castanys
enlluernadors, ni quina pedreria més fina que les seves dentetes
encoixinades en unes genives de color de rosa, que es mostren de
soca-arrel quan l'abundosa rialla obre l'estoig on estan embotides?
No: per a en Garet no hi ha cap noia que se li pugui comparar ni de
lluny. Ella sola té la gràcia sempre atractívola, la formosor de què
el cor no se sacia mai; i la naturalesa l'ha dotada d'una virtut
esbojarradora, que s'exerceix a distància, així com ha dotat la mel
novella i el dolç arrop del poder d'embriagar els que en llaminegen.
Mes en Garet, al confirmar-se en aquestes idees, no les formula pas
amb aquesta claredat. Avesat des de la infantesa a les solituds del
mar, son pensament buit de paraules capeix les coses intuïtivament,
sense necessitat de registrar-les en mots ni d'analitzar-les; i,
essent sensible i d'inclinança meditadora, no troba sovint altra
manera d'expressar-se que amb un sospir o amb una exclamació.
Aquesta falla de paraules és precisamente la seva pena. Què li dirà,
a la Cinta? Com la saludarà? Escorcolla que escorcolla el seu magí,
i no troba pas lo que necessita; i, mentrestant, sua d'angúnia, el
coratge se li desmaia a manera que s'acosta a la desitjada xicota, i
cerca entremig de la gentada, sense adonar-se'n ell mateix,
entorpiments que retardin la seva marxa.

-Lloc, lloc!... Plaça!- Va a rompre el ball. El director d'orquestra
pega un cop d'arquet a la caixa de son violí, i de seguida esclata
una ratxada de música tronadora, que passa sobre la multitud movent-
hi un onatge de temporal. El vals giravolta ja en les imaginacions.
Cames, ¿per què us vull? Braços, per què serviu? Ha mancat temps per
a fer plaça, i ja les parelles circulen, obrint-se-la amb llur
moviment de remolí.

En dies d'enramada les noies gaudeixen de la facultat de triar i
convidar llurs balladors, i no solen pas gastar camàndules, com els
homes, ni troben del cas repelar voluntàriament com fan ells moltes
vegades. La musica les enardeix de seguida, de seguida escullen el
parió que els convé, i apa, que l'hora és curta. Són llurs dies.
Ballen les solteres, ballen les casades, ballen les joves, ballen
les velles; i, si no voleu exposar-vos a que us empaiti alguna
harpia que no hagi trobat amb qui agafar-se, cal que us aplaqueu a
les parets de les cases fins a desaparèixer darrera del ramatge que
les adorna.

Així ho féu en Garet, i no sofrí altra contrarietat que la de rebre
dues o tres dotzenes de trepitjades als peus, ja prou malmesos per
les apretors de les seves botes noves de vedellet. ¡Si almenys
l'hagués trepitjat la Cinta! Baldament li hagués fet veure les
estrelles, ¡amb quin gust les hauria vistes! Però no ha tingut tanta
de sort. La Cinta navega per altres indrets, bornejant lleugera,
voleiadora, que no es diria sinó que l'onada musical se l'emporta,
estufant-li les faldilles, enriolant-li la cara i bategant-li sota
les sabatetes. No se li repara el més lleuger senyal de fatiga. En
canvi el seu companyó, un galifardeu ample de barres, camusot,
clatellut i de pentinat gitanesc, està esblanqueït i respira
penosament, amb les aletes del nas dilatades i moradenques, i la
boca enguerxida per l'esforç que li costa sostenir-hi un cigarrot
bavallós i apagat. -És un barat que vol seguir es vol d'una gavina-
mormola en Garet, encantat d'haver trobades les paraules necessàries
per a expressar la seva idea.

Quan, acabat el vals, en Garet aconsegueix arribar a casa del seu
oncle, no hi troba més que l'avi, l'avi Pau Pere-Bo, anomenat així
perquè un dels seus passats se digué Pere i meresqué el sobrenom de
Bo; i heu's aquí, entre parèntesi, per què en aquella casa tots els
homes són Pere-Bons i les dones Pere-Bones.

L'avi està assegut en una cadira de braços, a la llinda de la porta,
entre els testos de lliris i margaridoies que hi han portat del
jardí per a embellir-la.

-Bona nit, avi. A ont ès, s'oncle Jan?

-A ses balles.

-I sa tia Tana?

-A on vos que sigu?... A ses balles.

En Garet pren una cadira i s'asseu darrera el test més amagat. Si
sabés de ballar, prou que es posaria jactanciosament al baterell de
la claror perquè el reparés la Cinta. ¡Que engreït s'aixecaria,
llavors, si ella l'invités, i amb quin goig l'abraçaria i se
l'enduria triomfalment rumbejant-la carrer amunt i carrer avall! I
no estaria estemordit, no: llavors trobaria les paraules que van
dretes al cor. Mes, ara, ¿quin altre remei li toca, que arrupir-se a
l'ombra i glatir arreconat a l'entrada, sota les nanses i xarxes que
pengen del sostre oblidades de tothom, i en companyia d'un pobre
vell que s'acodorm, ja mig rendit, a la mort, que li enfredora la
sang? ¡Que llarga i anguniosa és la nit! Que interminables, els
balls! I la Cinta no en deixa cap, salta que salta, volta que volta
alegrement; i els seus salts, els seus alegres salts, cauen
dolorosament sobre l'ànima d'en Garet, i la premsen i la sacsegen i
la malmeten. La música atabala i exaspera el pobre minyó; les
lluminàries semblen enceses per escarnir el seu dol; i, no obstant,
no es queixa de ningú ni de pensament: s'ha fet tant a patir, en ses
lluites amb la mar! No es queixa de ningú sinó de si mateix. -Jo en
tinc sa culpa, per gamarús. Un gamarús com jo no se la mereix, una
noia tan caia.

Gran cridòria, xiscladissa, esvalot.

-Què hi ha?

-Què passa?

-Calleu!

-Fugiu!

-No espantar-se!

No és estat res: un fanalàs de paper que s'és ablamat, escorrent un
raig de cera fosa sobre el nas de l'hereu Pigot i els vestits
d'algunes balladores. La dansa s'ha suspès un moment, però les
parelles no s'han pas separat; i, així que s'ha conegut la causa de
l'alarma i que s'ha engegat la rialla consegüent, tornen a pendre
l'airós balandreig de l'americana.

L'americana és el ball de les confidències. Arreu sona un xiu-xiu
seguit seguit com la remor de l'oratge en una pollancreda. Els caps
s'acosten, el moviment se va esllanguint La Cinta sembla que
s'acodorm tot escoltant lo que a cau d'orella li diu el seu parió,
que és en Panxo Manxiula, l'home del dia, l'irresistible americano
que ha llogat la cobla i ha comprada una casa al passeig de Mar.

En Panxo Manxiula és alt i escardalenc; té l'ull negre, la cara
magra i de color de poma cuita, el bigoti gros i les celles molt
amatades; és lleig i els cabells li cendregen; però ¿quina noia no
es fondria per ell, al veure'l amb aquella cadena de rellotge tan
gruixuda, amb aquell llampegar d'anells als dits i amb aquella
pallola de xipixapa, que li costa vint-i-dos _pesos or_? En Garet
comprèn que no hi hauria lluita possible contra aquell rival. Abaixa
el cap amb defalliment, i, en mig de la seva dolor, s'entendreix
pensant que lo que li toca és callar, guardant el secret de la seva
amor per no enfosquir la ventura de la seva estimada.

-Destorbar-li sa sort, mai!

Gronxant-se, gronxant-se, van passant les parelles per davant de
l'entrada de can Pere-Bo. Gronxant-se, gronxant-se, hi passen la
Cinta i en Panxo Manxiula. En Panxo Manxiula demana el clavell que
ella porta al pit damunt d'un bullidor de rinxolades puntes
blanques: ella l'hi nega amb repetits decantaments del seu caparró.
Ell referma el seu prec, i ella esclafeix una rialla afectada,
llarga, sorollosa; una rialla que es podria posar en solfa per la
brillant varietat de les seves notes. -Oh, ca! Oh, ca! ¡Aquest
clavell el gordo per as meu estimat! ¡No el donaré a ningú sinó as
meu estimat!

L'estimat de la Cinta! Qui serà?  ¿Qui podria ser? Si seran burles!
si seran veres!... En Garet voldria posar-ho en clar, i observa que
observa, mira que mira... Lo cert és gue els balls se van succeint i
que el xamós clavell no s'ha pas mogut del seu jaç de rinxolades
puntes blanques. I ve que arriba l'últim vals.

Els musics, encastellats a dalt del llagut, després de xerricar
llargament el vi ranci d'un porró que va passant entre ells de mà en
mà, s'aferren a llurs instruments i rompen a tocar la darrera dansa
amb un delit imponderable. ¡Allò, és treballar de gust! L'hereu
Garranyiga, menut, desnarit i bellugadís, amb el violí enclotat a la
galta, estira que estira l'arquet desesperadament, amb unes
batzegades tan llargues i tan sobtades, que un hom sempre tem que no
acabi per esguerrar el music del seu costat. Mes aquest no s'adona
pas del perill: és en Godoy estanquer, un home d'una testa
incommensurable, que, assaborint les fineses del seu clarinet, clou
les parpelles, aixecant les celles fins a mig front i abaixant les
pestanyes fins a mitja galta. En Pep de can Barba s'esfreixura per
fer brillar les notes de son flautí, per damunt del qual s'escorren
i saltironen nirviosament els capcirons dels seus dits. En Joan
Mata-sogres, escampant mirades feréstegues, allarga i arronça el
serpentí, que ara, amb sa boca de drac oberta, es llança sobre el
cap dels balladors, eixordant-los amb sos udols, ara s'enretira,
grunyint de gorja endintre com un gos desconfiat. En Pau Sabata,
vestit de negre de cap a peus, la cara esgrogueïda, els cabells
esblenats galtes avall, dret en el cadafal, seriós, ombrívol,
abraçant el seu contrabaix amb el posat tètric de qui endrecés
conjurs a un sepulcre, arrenca unes notes tan fondes i
satraquejaires, que talment sembla que surtin de sota terra; En Lluc
Moltó toca el cornetí. Tot ell s'infla, el coll se li enrogeix, les
orelles se li tornen morades, i se li ennegreixen al front les
sinuoses venes. Allò, és bufar!  Allò, és guanyar el jornal! I si el
so agudíssim del seu instrument s'esquerda a voltes i no és mai
d'una gran puresa, en canvi no deixa res que desitjar quant a
intensitat. Tots, tots els musics s'escarrassen, esmerçant llurs
forces sense recança en aquell últim vals de la darrera enramada.
Barregeu refiladissa d'aucells, bramuls de bous, glapits de gossos,
udols de llops i ronques tronades; doneu al conjunt harmonia i airós
compàs; feu-hi brillar de tant en tant la veu aguda i poderosa d'un
gall de llavor; i tindreu una idea musical aproximada d'aquell vals
memorable.

Els balladors hi estan entusiasmats. No voldrien que s'acabés mai.
Per dues vegades els musics hi han posat fi, i els picaments de mans
de la gentada han obligat a repetir-lo. I el vals dura fins que en
Lluc Moltó rebat, esbufegant, el cornetí sobre les taules del
llagut, i exclama, amb un crit desesperat: -S'ès acabat el bròquil!
No puc dir fava!- Llavors la música s'estronca, sona una gran
riallada, i la gent comença a disgregar-se.

-Gràcies a Déu!- mormola en Garet aixecant-se de la cadira. -Ara
podré parlar amb la Cinta... i li diré: «-Bona nit, Cinta...»; sí...
«Bona nit, Cinta... maca...»- Mes aquesta última paraula li ocasiona
una emoció i una vergonya tan grans, que el minyó comprèn que no
s'atrevirà pas a pronunciar-la davant de la seva estimada. Cal,
doncs, cercar-ne una altra, una d'agradosa, de ben dolça, però que
no impressioni tant; perquè, si l'emoció el traís, s'exposaria a fer
un paper ridícul. Cal trobar una paraula... sí... Quina?...

Mentre la va cercant, els veïns despengen els llums de l'envelat;
l'avi Pau Pere-Bo, estintolant-se amb el seu gaiato, se retira xano-
xano cap a sa cambra; i compareixen la Cinta i els seus pares.

-Hola, Garet!- li diu la seva tia al reparar-lo. -Què has fet? Com
has passat sa nit? ¡Posta va que no t'has mogut d'aquei recó
d'entrada! I és clar! Ja n'estic ben certa! Es caretó de Déu s'és
estat aquí amagadet perquè ses noes li fan por. ¡Un paiardàs més alt
que un abre de fragata! I doncs, ¿per a quan les gordes, ses cames?
Vatua es cap de treure! Avui ha ballat tothom: ets americanos veis
amb ses seves senyores, jo i es teu onclo, se vea Xaromba, s'avi
Ranco... tothom, mencos tu, un minyó com unes roses, a sa flor des
temps; un noi que podria èsser es gallaret de ses festes. I doncs
¿que tires per frare? ¿D'on l'has treta, aquesta sang de lluç tan
freda?

En Garet prova de contestar diferents vegades, i sempre el
desconcerta el fluix de paraules de la seva tia; i, quan aquest
fluix s'estronca a la fi, les rialles de l'oncle Jan i de la Cinta
acaben d'atracallar el pobre minyó, que es cuida morir de vergonya i
no sap com decantar les seves mirades temorenques. Ja no pensa pas
en parlar a la seva cosina: no pensa sino a esmunyir-se, a fugir.
Saluda amb la mà perquè el nu dolorós que se li és posat al coll no
li permetria dir un mot, i se'n va cap a la porta. Però la Cinta
l'atura agafant-lo pel canell. -Escolta, Garet: ¿a on vas? Ajuda'm,
que arrenconarem aqueis testos. Vôs?

En Garet i la Cinta resten sols a l'entrada, i van traginant cap a
dins els testos que embarassen el pas de la porta. A voltes, al
deixar ambdós ensems llur càrrega en un recó ombradís, llurs cabells
s'entrefeguen. Puja-li llavors a en Garet una foguerada de sang al
cap, i l'escomet un desig vehement de parlar, de declarar la seva
amor. I aquest impuls és tan viu, que arriba a estremir-li els
llavis i la llengua; mes li manca la paraula i s'exhala en
anguniosos sospirs.

Acabada la feina, el xicot no sap què dir ni quina determinació
pendre. S'eixuga la suor amb el mocador de butxaca, s'acosta al
portal i s'atura a la llinda, no gosant pendre comiat de la seva
cosina ni romandre amb ella. La Cinta se li atansa tota manyaga
manyaga, se treu el clavell que porta al pit, i diu, amb un somrís
que fa blanquejar ses dentetes i posa al descobert ses genives de
color de rosa: -L'hai gordat per tu, Garet: ¿el vôs?- En Garet es
posa, tot estorat, no acaba d'entendre lo que li proposen, i, amb
els ulls oberts i la boca badada, resta inmòbil, encarat amb la
xicota. Ella repeteix, amb una veu tremolosa i baixeta com un
sospir: -L'hai gordat per tu, Garet: el vôs?

-Conxos!- exclama el minyó agafant el clavell. I ja no pot dir res
més: no ha trobat cap altra paraula per a expressar la seva
sorpresa, el seu agraïment, la seva felicitat i la seva amor.
Ennuegat pel plor, besa el clavell i l'omple d'una rosada de
llàgrimes. I mentrestant, la Cinta, girant la cara i mirant-se'l a
cua d'ull amb una satisfacció dissimulada, li dóna la bona
nit i va tancant a poc a poc la porta, que grinyola, grinyola,
grinyola...

Adéu-siau, enramades! Ja no hi ha un llum a l'envelat; ja són
apagats els teiers; ja no hi ha quasi cap porta oberta. La lluna
guaita per entre les veles. Els musics se'n són anats; i el llagut
que els serví de cadafal, despullat de cobrellits i banderetes,
mostra sa negra carena i ses posts mig desenquadernades. Un grup de
gent que mou tabola, últim escamot del passat aplec, va allunyant-
se, i amb ell desapareix tot lo artificiós, tot lo grotesc; i la
naturalesa rústega, amiga de la soledat, va acostant-se al carrer, i
s'hi esmuny a pleret a manera que el trepig i la bonior s'hi
apaguen. S'hi esmuny a pleret, escampant-hi son alè bosquetà,
sanitós; s'apodera del silenci, i sigilosament, com amoixant-lo, el
va poblant de les seves veus somnioses: confosos sorolls de la
ressaga, sospirs de les arbredes, cantúria vaga dels herbeis
habitats per un món d'insectes, passades llunyanes d'un rossinyol
que vetlla el niu de ses amors a la claror de la lluna; remors de
vida, llenguatge inarticulat i suggestiu que parla de plers amagats
i d'esperances indeterminades.

¡Que bé s'harmonitzen aquestes veus amb els sentiments d'en Garet!
Commòs per una esperança verge i tímida, ha restat sol al carrer, al
peu de la porta de la seva estimada, contemplant el clavell que ella
li ha regalat. Aquell clavell, a les seves mans, no és una flor com
les altres: és una vareta màgica, és el ceptre de la felicitat, és
un nial d'il·lusions que van alçant llur vol com silfs invisibles,
espargint un airet afalagador, i mormolant, amb una veu harmoniosa
que se n'entra al cor sense passar per les orelles: -Ets estimat.


LA FINETA.


La Fineta és sola a casa, i la basarda no la deixa dormir. Son pare
i sos germans sortiren a sardinals a mitja tarda i no tornaran fins
l'endemà de bon sol, perquè volen aprofitar les calades de prima
i de matinada. Sa mare, pobreta, algunes setmanes endarrera se
negà en el gran mar negre que a la curta o a la llarga ha d'engolir-
nos a tots. La Fineta és sola a casa, i la basarda no la deixa
dormir.

Així que veu blanquejar en els vidres entelats de sa finestra el
primer llustre matinal, salta del llit, s'afanya a vestir-se, i surt
a fora el portal de sa casa solitària. La casa és lluny de poblat.
S'alça en un pujol, vora la mar, entre figueres i sarments.

Encara és força fosc. Encara la llum del fanal que crema en la
cantonada de la casa, davant d'una capelleta, és més potent que la
claror de l'alba i fa groguejar un bon tros de paret. Les
figueres, les sarments i les garrotxes negregen per tot arreu. Els
arbrets d'atzavara semblen grans canelobres apagats abans d'hora.
Arrastellats a lo llarg de la mar ombradissa, van apareixent,
grisencs i calimosos, els penyals de la costa, com una llarga
prócessó de fantàstiques verges cobertes amb vels de nuviatge. A
frec d'un dels més llunyans, que es destaca sobre el cel, brilla una
estrella que es podria pendre per alguna joia d'aquell ressagat. És
que encara regna la nit, i el dia pàl·lid no fa més que guaitar-la
amb timidesa per entre les escletxes de la negrenca nuvolada que
amuralla el llevant.

La nina s'aseu en un pedrís i ulleja l'horitzó, cercant-hi la vela
del seu pare; però no hi veu res sinó el gran desert d'aigua. La
vela que cerca deu ser lluny, lluny, part d'allà de la calitja.

Mentre està ullejant així, ou un estossec rogallós, es gira, i
repara un home que passa pel camí. El cor se li eixampla: ja no
està sola. El vianant és un home alt i ferreny que va amb una camisa
estripada, sense gec ni armilla, amb unes calces curtes plenes de
pellingots, arregussat de braços i descalç, i amb un gaiató gruixut
a la mà. La Fineta l'ha conegut de seguida i el saluda amb un
ben agradós -Déu-vos-guard -; mes, així que és desaparegut costa
avall, agafa por d'aquell home mateix que l'havia encoratjada amb sa
presència, i corre tota tremolosa a tançar-se i barrar-se a casa
seva. Aquell vianant és un foraster a qui ningú sap altre nom ,que
el de l'_Home del bosc_. D'ençà que és vingut a l'encontrada viu a
la boscúria en una barraca de feixina i gleva, sense altra companyia
que la d'un gos de ramat. Fa de carboner, i, quan li lleu, es dedica
a la pesca, parant filats a les salpes encauades, perseguint els
crancs per les crétues de les roques, i fent caure, amb esquer i
grumeig, als hams de ses canyes, els bissos i les orades que
s'acosten a les maresmes en les nits de lluna. A vegades baixa a la
cala i ajuda a tirar l'art; però, enllestida la feina, no hi fa
estàries: areplega la part de peix que li toca, xiula el seu gos,
que, apartat de la gent, el vigila des d'algun cap de roca, i ambdós
se n'entren bosc endins o s'allunyen per les penyes. L'amo i el gos
se donen més d'un esguard per lo sorruts, per lo roigs de pèl i per
lo carnusos. De l'amo ningú ne diu bé ni mal, però tothom se'n
malfia. Certament, a la Fineta no li fa goig.

Resta esporuguida dintre sa cambra fins a sortida de sol. El sol li
treu totes les temors. Ascendent, xamós, gallard, no sembla el
mateix que decadent i tristoi se n'anà a la posta el dia abans. Ix
de la mar dotat d'una frescor jovençana, com d'un bany sanitós i
rejovenidor. El món s'alegra... les colors li tornen... Se diria
que les plantes somriuen entre les llàgrimes que han plorades a la
nit.

A la nina li sembla impossible que hagi tingut tanta de por. Surt de
sa casa i, trescant d'una tira de sarments a l'altra, d'una feixa a
la de més avall, arriba a la platja veïna. Allí saltirona
alegrement, a peu descalç, per sobre les boves, fresques de rosada.
A cada salt hi descobreix una pila de preciositats: petxines, corns,
branques de corall, pedres de Santa Llúcia i sabatetes de la Mare de
Déu; desferres escopides per la ressaga, que són de qui primer les
agafa. Per arreplegar-les millor, es posa de genolls, i de genollons
va gambejant fins que la mullena de les boves li xopa els vestits i
li penetra a la pell. Llavors s'adona que s'ha mullat de mala
manera, s'aparta d'aquell lloc, i, tremolant de fred, se'n va cap al
net sorral. També el troba fred i humit. En canvi, una onada que per
atzar li ha esbandit els peus, era temperada, calentona...

Quines ganes li entren de pendre un bany! La mar està en bonança.
Les ones se boteixen amb suavitat i, amunt i avall del vessant de la
platja, es freguen peresosament en la sorra, deixant-la llisa com
una planxa de coure brunyida. Algunes seques que brunegen en
l'ensenada, tan aviat es submergeixen dintre l'aigua com ne reïxen
regalimant per tots els fils de la molsa verda que creix en llurs
asprositats. Talment sembla que es xalen en un bany de plaer. La
cala és solitària, amagada entremig d'altes penyes clapejades de sol
i d'ombres moradenques.

La nina pensa que, tan matinet i en paratge tan escondit, ningú la
veurà. Fica ses petxines dintre d'una balma, estén son devantal, son
sac i ses faldilles en una roca assolellada, i, quan resta en
camisa, guaita amb astorament a l'entorn i corre a amagar-se
dintre el mar. Alli sent una escalforeta agradosa que es va emparant
del seu cos. Tota esllanguida s'ajeu com en un llit, i, amb el cap
decantat a la dreta, amb una galta i una orella dins de l'aigua, els
ulls mig clucs de galvana i una rialleta als llavis, es posa a
bracejar i camejar amb dolç moviment. A pleret a pleret, neda fins a
les seques; i, després d'haver pellucat en el banc de musclos,
joguineja per les ones tot esclofollant-los i menjant-se'ls. Allò és
el seu esmorzar.

Al cap d'una estona entra a l'ensenada la carretera de flames que el
sol estén per la mar. L'astre hi envia sos raigs de dret a dret.
L'aigua lluu com el llom d'un peix escatós i daurat. L'escuma
s'emplataia, i esquitxa espurnes de foc a l'esflorar-se en les
roques i el sorral. Fa braumenta calor. Però la reconada de llevant
no ha perdut encara sa ombra matinera, on se barregen harmoniosament
els besllums que l'aigua envia cap les penyes, i les vibracions
rossenques que les penyes projecten cap al mar, que les emmiralla.
La nedadora se n'hi va després d'haver-se refrescat amb tres o
cuatre capbussades. Alli, vora la platja, s'ajaça sobre una roca
fina. Tot just l'aigua li cobreix el cos, el seu cos molsudet,
que, mal abrigat, quasi nu, se manifesta com a través d'un cristall
pur i verdós. Mes la nina es figura estar ben tapada, perquè, tenint
el rostre girat cap a la part assolellada, veu al davant seu l'aigua
llustrosa, impenetrable a tot aguait. No es figura que son propi cos
esvaeixi darrera seu aquell efecte de llum.

Està bé. Descansa calentona i tranquila. No ha de passar mal de cap
per a res, ni per al dinar, perquè no l'ha de coure fins que arribi
amb el peix el llagut de son pare. Només l'enneguita una mica el
pensar que se n'haurà d'anar a casa sense camisa; però, un cop porti
les faldilles i el sac, la falla no es coneixerà pas. Per vestir-se
s'haurà de ficar en algun amagatall, perquè, com que no té llençol
per a abrigar-se, podria veure's en una vergonya si algú passés per
aquells voltants. Amagatalls rai!... Per altra part, en dies de
bonança no sol acudir a aquell esperagol cap altra barca que la del
seu pare... I veu-te-la allà que va venint a llargues bordades, a
llargues bordades. La nina no pot confondre amb cap altra la vela
que tantes voltes ha apedaçat. L'obira amb alegria, com si veiés
l'ala d'un àngel familiar. Aquell llagut és la companyia, l'amor i
tot lo que desitja. Així que atraqui, ella serà servida al seu pler,
pèrquè un de sos germans anirà en quatre gambades a cercar-li la
roba que necessita. ¡Què és joliua, quan s'acosta, lliscant per un
mar tranquil, la barca que s'enyorava! La nina la va seguint amb la
vista; i, quan en una bordada la vela lluminosa se li amaga darrera
de les penyes, li sembla que s'és eclipsat un astre i que el mar
s'ha entristit.

Mentrestant no li manca pas entreteniment. En tant que espera la
barca, s'entreté contemplant com se retraten en el mirall tremolós
de l'aigua els núvols i les gavines que naveguen pel cel. Plau-li
també mirar-hi sa cara tendra i bonica de donzella de setze anys. No
es recorda de quan temps fa que no se l'havia vista. Té tot el
semblant d'una dona, però és més formosa que abans... força més. Sa
pell conserva la tendror d'abans, però més ufanosa. Les nines
grosses i negres de sos ulls, verament escampen claror per sota el
pòrtic de seda amb què les ombregen les pestanyes. Quan bada una
mica la boca i entre sos llavis encesos llampega sa blanca
dentadura, llavors... sobretot llavors... és quan son rostre resulta
més bonicoi.

Tot emmirallant-se va fent postures: ara mig acluca les parpelles;
ara somriu... ho prova tot: fins i tot fa llengotes. A lo millor del
seu embadaliment es sent una xarpada al muscle, es decanta
esglaiada, i veu dintre l'aigua, a frec de les seves, les cames
vestides d'un home. Lo primer que se li acut és que deu ser algun
pescador que haurà caigut deltabaix de la penya. -I ara!- exclama;
-què és, això?- I, girant-se més, descobreix la testa de l'intrús.
És l'Home del bosc. Ella resta sense sang a les venes, freda i
esblanqueïda. Els ulls de l'un es fiten en els de l'altra amb una
fixesa d'estàtua. Ell està vinclat endavant, amb una de les manasses
arrapada al muscle rodó de la donzella. No es mou, però tremola de
cap a peus. La gorra li ha caigut, i sos cabells roigs, fustuts i
aglutinats, com les fibres d'una closca de coco, pengen a manyocs
sobre son front i ses orelles. Sa carassa bonyeguda, de pòmuls
boteruts, queixos xuclats i llavis grossos, expressa un neguit
estrany. Sos ulls, enclotats i d'un blau d'aigües fondes, tenen cert
estrabisme de bogeria. L'alè s'escapa xiulant per sos llavis
ressecs.

La immobilitat dura un moment. L'home sembla decidir-se. Una lleu
estremitud circula per l'encordillada de músculs i tendons dels seus
braços. La Fineta tracta de desviar aquell impuls temible, i,
somrient, amb un somrís tot desmaiat, -Sou un beneit del cabàs!-
exclama. -Aneu, aneu.- Però, reparant que ell se li acosta encara
més, s'embraveix de sobte, ajunta les celles, i crida, amb alarma i
enuig: -¡Arri d'aquí, poca-vergonya!- Ell s'immuta. Afluixa la mà,
es redreça, i escampa una mirada a l'entorn. La Fineta aprofita
aquesta ocasió. S'acaba de desempallegar amb una estiregassada, i
pega bot cap a la mar fonda. Però de seguida retrunyen ses orelles
un bramul monstruós: -Ets peix meu, llissa borratxa!- I al mateix
temps sent la falconada del seu perseguidor, que la junyeix i
l'arbora en sec, empudegant-la amb la bravada de salvatgina que
s'exhala de ses robes i de ses carns. Un xiscle esgarrifós esqueixa
l'aire quiet de l'ensenada.

En això un gos roig lladra desaforadament al cim d'un penyal, i les
gavines que peonaven per la platja aixequen llur vol alarmades. Els
ecos contesten als lladrucs. L'Home del bosc, que havia començat a
caminar amb sa càrrega, s'atura... escolta... ?No hi ha ningú-
mormola. I, animat d'una feresa bestial, estreny en sos braços sa
presa, que es vincla i revincla, cada vegada més desmaiadament; i
s'encamina, amb aigua al genoll, cap a les cavernes de la costa. Els
peus li llisquen en els líquens del roquetam i no pot anar de
pressa. Quan ha donat unes quantes passes, un llampec rossenc
s'estén per l'aigua xarolada i en ombra. És el besllum d'una vela
que acaba de sortir d'un freu i, ruixada de sol, s'esmuny ràpidament
per dins de l'ensenada. Els tripulants han llambregat l'espantosa
escena. Muts d'indignació, estan abocats a l'orla, brandant a tall
d'armes llurs rems llargs i feixucs.

El primer impuls del raptor és fugir amb sa presa. Després muda
d'intent. Deixa la nina, esllanguida i sense sentits, estenallada en
una roca, i, arruixat, embriac d'ira, s'encara amb la barca, que
l'aborda com una gran au batalladora. Ha desclavat del sòl marí una
feixuga pedra, i, armat amb ella, es prepara per a la lluita. Mes
son coratge mimva a manera que el llagut s'atansa i sembla créixer i
es sent el soroll de l'aigua, que es rulla roncant davant de la
proa, i l'escalf del sol que vessa l'ampla vela, que tapa quasi tot
el cel. Aleshores s'espanta, i, groc, esborneiat, llença la pedra
que enarborava, i fuig botant d'una penya a l'altra, seguit del seu
gos.

Mai més no ha tornat a l'encontrada. Al cap d'alguns dies la gent no
es recorden ni de que al món hagi estat. Sols la Fineta, que ha
esdevingut malaltissa, hi pensa; a voltes, amb esborronament: hi
pensa amb esborronament i... és estrany!... amb certa mena de
compassió i enyorança. A l'hora dels crepuscles, quan està sola al
portal de casa seva, s'apodera d'ella un decandiment d'esperit tot
somniós i dolç, i li apar que l'ànima se li'n va, amb la mirada,
errant pels penyals de la costa. Pels penyals soledat, soledat per
les cales, soledat arreu: no hi troba res més. I li acut una ombra
d'idea de que, quan l'Home del bosc feia ses aparicions, per allí no
hi havia tanta desanimació. Pensa que és una llàstima que aquell
home feréstec s'hagués tornat boig, pobret!, i hagués fugit per a
no tornar més, mai més, mai més!... I aquest mai més es repeteix
dintre el seu cor com aquells ecos que reborsen pels caires d'un
congost i s'allunyen, sonant cada vegada més apagats i melangiosos.
En mig de ses tristeses, a voltes el perfil d'un arbre o d'unes
garrotxes li sembla la figura del carboner desaparegut. I llavors se
sobresalta, s'esborrona, corre a tancar-se a sa casa, i se li seguen
les cames i quasi no es pot tenir dreta.


JACOBÉ


Ha vingut la tardor, aquell temps en què les fulles cauen i en què
els malalts s'entristeixen, sentint l'esfullament de certa cosa
viva que se'ls va desmaiant al cor. El vent, al passar per les
arbredes, sembla que mormola paraules, de les quals se deixa mig
endevinar el sentit fatídic per llur trista entonació i per
l'esgrogueïment que produeixen a totes les plantes. De bella nit,
s'ouen cruiximents estranys. La naturalesa gemega i decau. I jo
estic en que no és pas el fred, lo que l'atueix, perquè més freds
són els dies en què l'ametller floreix somniant la primavera, i tant
o més fredes les hores de l'abril en què tot somriu d'esperança. No,
no és pas el fred: és una mena de mort que passa per la terra obeint
a un ritme anyal, per l'estil que passa periòdicament la son sobre
els nostres ulls.

El dia és lleig. La blavor dels llunys desapareix sota la boira. Els
núvols projecten ombres erràtiques sobre els plans i les muntanyes.
El sol ha perdut l'alegre resplendor que entusiasmava i feia cantar
les cigales: guaita de tant en tant amb un mirar esllanguit, i
clapeja la terra de taques grogues i somortes que es van apagant de
seguida amb un deix de melangia inexplicable. La nostra marina no és
ja pas el país entre blau i daurat del bon temps d'estiu. Ja no
brilla la ginesta en els penyals, ni guspireja la pols de mica en
les platges, ni les cases del poble conserven la blancor
enlluernadora d'un mes enrera, agrisades ara per la humitat i
ennegrides a llenques pel rastre dels regalims.

Me passejo amunt i avall de la platja.

Els llaguts, afilerats, lligats per la popa a llurs estaques,
s'inclinen cap al mar amb un posat enyoradís. No han pogut sortir
per mor del temps.

Al mig del sorral veig un grup de pescadors en vaga i m'hi acosto.
Estan drets, uns amb les mans a la butxaca i altres amb els braços
plegats sobre el pit, examinant atentament les negrors de l'horitzó.
Arribo a llur costat, i ni es giren poc ni molt a mirar-me. Un
d'ells diu: -La gropada es menja el vent.- Tots callen, i al cap
d'una bella estona un altre afegeix: -No es pot dir en què la darà,
però els senyals són de gargalada.- I en cosa de mitja hora no els
sento una paraula més. M'han fet pensar en una colla de devots que,
acoblats davant d'un faristol, llegeixen un gros llibre de chor,
tots muts i a peu dret, i, si algun tal vegada mormola quelcom de la
lectura, els altres resten impassibles, sense alterar llur atenció
ni pendre's tan sols la molèstia d'escoltar-se'l.

Bé n'hi deuen trobar, de coses a llegir, en l'horitzó del mar,
aquests pescadors. Jo els deixo, cansat de la llur eixutesa: me'n,
vaig cap a la reconada de llevant, i m'assec al pedrís de ca la
dida, sota l'emparrat de pàmpols mústics. Heu's aquí la casa més
alegre de totes les que em pinten els records de la meva infantesa,
i, Déu m'ajudi, ara no goso quasi entrar-hi: tan sense consol és la
desgràcia esdevinguda a les dues dones que hi viuen. I, a fe, jo les
havia conegudes ben venturoses.

La dida, certament, havia passat moltes penes mentre va viure el seu
marit, en Catre-venc, serrador francès que treballava a la mestrança
i tenia el mal vici d'embriagar-se; però quan me va criar a mi ja
era vídua: en Catre-venc havia mort a la flor dels anys atuït pels
seus propis excessos i pels de la seva nissaga d'embriaçs. La bona
dona va plorar el difunt i va trobar la pau i el benestar sobre el
seu cadàver. Havia romàs força bé d'interessos: tenia la seva casa,
la seva rendeta, i salut i bones mans i ganes de treballar. A les
vetlles feia filet d'espart; i de dia, quan la bugada, la cuina o
l'esterreig no la'n destorbaven, agafava el coixí, i el joliu cant
dels boixets s'espargia per la casa, esparvillant el canari, que de
seguida es llançava a barrejar-hi la seva refiladissa.

Tenia una filla quatre anys més gran que jo, la Jacobè, a qui el
seu pare havia tret aquest nom estrany per no haver sabut mai girar
la llengua a pronunciar el de _Jacobeta_. ¡Pobra noia! Se pot ben
dir
que ella fou qui em va desmamar. Me gronxava al bressol, me rentava,
me pentinava... En els meus records més llunyans, la veig baixar de
la font per la torrentera entre blavoses atzavares, amb el cantiret
al cap, les mans en l'atuell i els braços graciosament arquejats i
nusos, caigudes les maneguetes colzes avall. Això era en temps
d'estiu. Me sembla que veig l'estesa de sol i que sento el cant de
les cigales. Ella baixava saltironant com un xorrumet, se m'acostava
tota acalorada, panteixant i rient, i mentre me donava beure,
m'inundava amb les bovors de sol i les flaires boscanes de què
estaven impregnats els seus cabells i les seves robetes
espellifades.

Jo li deia _la teta_, designant-la amb aquest tendre nom que en
moltes famílies es dóna a la germana gran, segona mare dels altres
germanets. I, efectivament, tenia per a mi quelcom de mare, de
germana i d'amiga. No puc pensar en cap de les meves primeres
diversions que no hi hagi d'associar la imatge d'aquesta noia. Ella,
amb fils de gasoses, trossos de pèl de seda i hams rovellats, que li
regalaven els palangrers, guarnia les canyes de les meves pesqueres.
Ella aplaudia els meus èxits quan jo agafava alguna mabreta o alguna
agullota prou innocents per a deixar-se enganyar per aquells pobres
artificis. -Això ès plata viva!- exclamava: -això ès el peix més
bonic de la mar!- Tal vegada s'aixecava les faldilles, posant-se-les
entortolligades a l'entrecuix, i, ara seguint l'ona que s'enretira i
ara fugint de la que avança, fotjava amb els peuets ací i allà,
descolgant de la sorra xopa unes cuques vermelles i lluents com
coral mullat. -Cuques de platja, Minguet!- cridava. -aquést sí que
és un esquer que no falla! Tal vegada s'asseia al meu costat i,
quieta quieta, amb els ulls baixos i les manetes amagades sota el
davantal, resava parenostres i més parenostres perquè Déu me
concedís bona pesca.

La platja era el lloc de les nostres preferències. Hi corríem, hi
fèiem tombarelles, hi, jugàvem a pedralta o a sotet, hi cercàvem
petxines... A voltes ens entreteníem a fer enfellonir la mar
insultant-la i tirant-li sorrades. -¡Mira, com s'estufa, la vella
reganyosa!... Veus?... ¿Sents, com ronca? Apa, aquí, berra!
Escumeja: no ens arribaràs als peus.- A còpies de mirar de fit a fit
les onades, que anaven arribant, i de creure-les sensibles a
l'agravi, ens semblava que les vèiem créixer, botir-se enfellonides,
apressar llur embestida i abordar-se cap a nosaltres amb brams de
fera enrabiada. Era un plaer que tenia quelcom d'esborronador. A
voltes, després de dinar, ens adormíem tranquilament a l'ombra d'un
llagut, amb els polsos frec a frec i els cabells a la barreja.

Un dia vàrem trobar un corn marí molt gros, ja buit de dins, rentat
per l'aiguatge i la sorra, i eixugat pel bon sol de juny. De seguida
la Jacobè va descobrir-hi les més admirables virtuts. Se'l va posar
a l'orella, i escolta que escoltaràs, sense moure les parpelles ni
quasi respirar. Després va donar-me'l a mi. -Escolta, Minguet: no et
moguis ni et postiquis: veuràs, si en sentiràs, de coses!... Aquest
corn és una mena d'orella d'os. Té: veus,el cau? Ha estat llargues
nits i llargs dies al fons del mar parant ment a tots els sorolls...
i encara li rebomboregen per dedins. Sents?... Uuu!... Això ès la
fressa del vent. També hi ronca la maror. Vés escoltant. Com més
escoltis, més clar ho sentiràs tot: la tronada, la pluja, el vent,
totes les remors del temporal. Jo fins hi he sentit un ai llastimós,
Reina pura!, que devia ser d'algú que es negava!- I, efectivament,
en aquells temps d'innocència, ¡que en feien somniar, de coses, els
sorolls d'un corn!

La Jacobè era entremaliadota, però no me'n deixava ser a mi. Me
vigilava que ni la mainadera més curosa i temorenca. -Minguet, no
t'asseguis a la sorra molla, que podries agafar dolor. Minguet, no
et llevis la pallola, que el sol t'entraria al cap. Minguet, no
passis per aquí; Minguet, no passis per allà.- No era cap raresa
que, seguint els seus consells, estigués jo com un santet, mentre
que ella xopejava per l'aigua, trescava per les roques o s'enfilava
als penyasegats a collir-hi ginesta o a cercar-hi les flors que a
cops de pedra havia fet caure dels arbrets d'atzavara.

Aquí tot me la recorda; i més que res aquest escamot de roques que,
espargides per la cala, reganyen a flor d'aigua llurs herbatges
arraïmats de color d'or vell. Me fan l'efecte d'un pedestal sense
estàtua. Damunt d'elles hi esqueia d'allò més la figura d'aquella
noia de cames llargues i formes anguloses, amb els vestits i els
cabells banderejats pel vent.

Mes no havia pas de durar sempre, la infantesa. Varen anar passant
els anys, jo vaig haver d'estudiar, i la Jacobè va tornar-se de
dia en dia més casolana i treballadora. El seu cutis s'esblanqueïa
i afinava, i la color de ses galtes prenia la suavitat d'un reflex
de roses sobre un gerro puríssim de porcel·lana. Les seves formes
de nena s'anaven modificant, modificant... Se diria que el temps
les treballava com un hàbil artista: omple aquí, buida allà, estira
això, arrodoneix allò, les anava embellint i amplificant totes; ja
inflant les ones de la rossa cabellera com si les ufanés amb aquell
buf primaveral que fa crèixer l'herba; ja estufant suaument el pit i
les anques, ja esllanguint la cintura, ja amb ditadetes màgiques
obrint graciosos clotets en els colzes, en els nuets dels dits, en
la barba i en les galtones. Jo vaig presenciar en gran part aquestes
transformacions sense parar-hi gaire esment; però en això vaig estar
tres o quatre mesos fora del poble, i quan vaig tornar a veure la
Jacobè vaig restar amb un pam de boca badada.

Certament a setze anys era una galant minyona. Tota ella tendrejava
com una delicada flor d'hivern. No es pot dir que fos robusta, però
estava sana i no li mancava mai delit. S'aixecava de bon matí com
els aucells de bosc, i no es cansava de treballar, ara xacutant en
el coixí, ara rentant roba en el safaretx, ara netejant i endreçant
les coses de la cuina. Donava bo de veure-la trastejar dels fogons a
l'aigüera i de l'aigüera a l'armari cantoner, tan polida, tan
xamosa, amb els braços esmanegats, que ressaltaven amb una tinta
calenta de pressegueret florit sobre la blancor llampeguejant de les
rajoles de València.

Solia estar de bon humor: sovint cantava, reia o xerrotejava
gaiament. No obstant, algunes vegades jo havia reparat que les seves
nines, d'un blau fosc i tan grosses que se li menjaven quasi tot el
blanc de l'ull, prenien un esverament, una fixesa penosa, una obagor
pròpia dels ensomnis ombrívols. Mes ¿qui n'havia de fer cabal?

Un dia que li vaig reparar molt sovint aquest posat de tristesa, li
vaig dir: -Tu enyores aquells capgirells que fèiem a la platja: ¿oi,
Jacobè?- Ella esclafí a riure amb un aire mofeta i graciós, traient
una mica la llengua, mig mossegant-se-la, per entre les dents
immaculades. -I ara, Minguet! Vols-te fer jo et toc!- exclamà.
-No en caldria d'altra, sinó que me n'anés a guimbardejar per la
platja! Tu sí, que encara en deus tenir ganes... i no és estrany;
però jo, tan gran!... On tens el cap, Minguet?- me va pegar una
esquenadeta. -Vés, vés en nom de Déu, criatura. Altra feina tinc
tallada.- I, plantant-me amb una giravolta rumbosa, se'n anà
eixerivida a les seves tasques.

Això de que se'm tingués per criatura era cosa que em mortificava;
mes, per a la Jacobè, no hi hagué remei: vaig ser sempre el menudet,
el petarrell de la casa. Encara jo no hi entrava, de tornada dels
estudis, per les festes de Nadal o a fi de curs, ja es posava a
escandalitzar amb la seva xerrameca harmoniosa, plena
d'exclamacions, i amb uns crits i un espinguet que se la sentia
d'una hora lluny. -Mare! o mare! on sou? Sabeu qui ens ha arribat?
El nostre petit, en Minguet!... Oidà! qui ho avia de dir? ¡No
n'estarà poc, de contenta, la mare! ¡Verge Santíssima, i com has
crescut, caronet de la teta! Què pendràs? ¿Vols menjar peres... pa
amb confitura?... Mare! veniu, cuiteu! ¡Ens ha arribat el petit!
aquí tenim el petit!...- Vaja, per més que tan bon acolliment bastés
a ofegar tots els sentiments que no fossin tendres, aquests pics de
_petit_ resultaven ben ofensius, per a un home de dotze anys
complerts.

Per altra part, la Jacobè i la dida estaven geloses de la meva
dignitat. Si algun xicot pescador entrava a conversar amb mi i em
tutejava, com era molt natural, les dues dones hi feien una cara de
tres Déus. -Qualsevol gos sap més de modos que aqueixos murriets de
platja!- botzinaven elles amb elles. -¡Heu vist, quines franqueses!
¡Deuen figurar-se que tracten amb algú del seu braç!- I, entre els
veïns tot era donar-me importància. -Aquest noi, aquí on el veieu,
és l'hereu més ric del poble: un senyoràs que trepitjarà més catifes
que cap marquès; sinó que és de pasta d'agnus i estima els pobres
com un bon Jesuset. Ell s'enraona amb qualsevulga, tan senzill, tan
franc; però això no vol dir que un hom s'hi hagi de pendre
llicències... Doncs... i la moral de les persones?... Fillets, s'ha
de respectar a cáda u per lo que és.- La Jacobè era en aquestes
coses la més exagerada. Així que sabia que jo havia tret bona nota
als exàmens, ja corria a fer de nunci pel barri. -En Minguet s'ha
examinat. Oidà! ¿no n'heu sentit a dir res? Sembla mentida! ¡Sembla
mentida! Si tot el poble en va ple! Aquest noi serà un savi. ¡Les
_retòliques_, que sortien d'aquella boca!... Els mestres se'n feien
creus. ¡Carets de Déu, li han donat un _prèmit_ que ja, ja!... No
es parla de res més.

Ella i sa mare no podien anar a cap fontada o aplec a què no em
convidessin; i ambdues s'escarrassaven a obsequiar-me i no apartaven
de mi la vista, alegrant-se amb la meva joia i afligint-se de la
meva indiferència, com si llur festa no consistís més que en la meva
satisfacció. I quan tornàvem de la grifolda, si la vesprada era
fresca, la Jacobè no trobàva prou abrigalls a posar-me. La dida
solia reprovar-li-ho.

¡Sempre aquest mateix paletrís d'engavanyar el menut! Que et tornes
lira, noia? ¿Per què me l'emboliques ara, cap i tot, amb el
tapaboques, que fins li tanques els espiralls?

-¡Ja li surten enfora els badiuets del nas, dona! Que voleu que
se'ns costipi? Deveu pensar que aquest infant ès com nosaltres,
santa cristiana... i ell és de fusta de senyor...  més delicat que
una englantina.

-Però ¿que no ho veus, que suarà les freixures? Oi, Minguet, que
t'abriga massa?

-¿Oi, manyac, que ningú et sap gomboldar com la teta?

Què havia de contestar, jo? Me deixava enfarcellar i callava per més
que hagués d'anar patint tot el camí.

A la platja de Santa Cristina hi haviem fet excursions delicioses
algunes tardes d'estiu, Allí, mentre la dida i el mariner que solia
acompanyar-nos amb el gussi coïen el sopar en fogons improvisats amb
quatre pedres, la Jacobè i jo gambejàvem descalços per les maresmes,
cercant-hi les petxines que viuen aferrades als penyals banyats per
l'onatge. Mai no n'he menjades de més gustoses. I quan, tot
forategant amb el ganivet per arrencar-ne alguna, captombats a frec
d'aigua, ens escometia de cop i volta una ona esvalotada,
esquitxant-nos de xarbots, ¡quins xiscles i quina tabola! Encara em
sembla que veig com la Jacobè, de quatre grapes damunt de la roca,
alzinava esverada el seu caparró ornat amb lliris de platja, tot
ruixat de gotetes tremoladores, i com en un moment la seva cara
passava de la sorpresa a l'espant, de l'espant a la consternació i
de la consternació a la còmica hilaritat. -¿Que et creies estar en
sec, Minguet?... Si ens descuidem!... A mi l'aigua em regala esquena
avall que em fa unes pessigolles! I tu sembles un _mico_ remullat.-
Rèiem per les butxaques. I ja el sopar estava llest i les estovalles
esteses a la sorra, i els grills començaven a cantar la vinguda del
vespre, i encara ens recava la diversió i fèiem esgargamellar la
dida cridant-nos.

Pobra Jacobè! qui l'ha vista i la veu! Sense més ni més, sense una
passió, sense una contrarietat, sense un disgust que pogués ser-ne
la causa, se li ha girat una malaltia horrible: és boja.

Alguns anys enrera va manifestar certes idees estranyes; certa
alteració de caràcter. La dida se me n'exclamà un dia: -Aquesta noia
diu coses que fan so d'esquerdat; i, si no se li segueix la veta,
agafa unes requintes de la ingra de bet. Per un no-res li trenques
el plat bonic, s'enfurrunya, botzina que botzina, i vinga entristir-
se i emmaximar-se. S'és agraviada de tots els veïns... no s'hi vol
tractar... per a ella no n'hi ha cap que tingui modos, ni
_arbanitat_... Ara mireu's, el drap de la cuina!- No hi vaig donar
importància. Bah! criaturades, rareses... res. Ho vaig tirar a la
broma: -Li heu de cercar un nuvi que la sàpiga amoixar. Les
fadrinetes, amb els anys, posen mal geni. -Oidà! va saltar la dida
rient. -¡Ella sí que en va, d'acasarada!... Una noia que no pot
sentir parlar de saraus, gusarapa com ella sola... una noia que
s'enrojola i s'amagaria sota terra quan algun minyó se la mira, i
que s'encataua quan ne ve algun a casa... uix!... I... mira tu: si
en ve algun que ella no ho sàpiga, ho coneix amb la nassada: ho
creuries? Diu que sent fortor d'home, i corre a obrir les finestres
perquè s'esbravi. Vés, casa-la, mal llamp!- Vàrem acabar per riure
com uns beneits.

Jo aleshores sols podia anar a ca la dida de tard en tard. No vaig
reparar sinó que la Jacobè em rebia amb un entusiasme extremat, amb
un interès una mica fora de to. Tirava un gavadal d'espigots i
llenya a la llar perquè m'escalfés millor. Me polsava temerosa de
que estigués malalt. Si em trobava el front calent, s'acuitava a fer
aigua de valeriana i me l'encarcanyava per força, sense escoltar les
meves protestes.

-Creu a la teta, que et vol bé. Tu estudies massa, caret: això t'ha
de matar.- Perfidiejava a ficar-me diners a la butxaca perquè
comprès tabac d'amagat del pare. Reia i plorava de tendresa. A mi ja
em semblava que aquest apassionament era exagerat i estrambòtic;
però... ¿i què?... Cada u té les seves coses; i la Jacobè m'havia
estimat sempre tant, i llavors me podia veure tan poc sovint!...

Ara dos anys va començar a decaure. S'amagria, perdia la frescor, i
agafava unes rauxes de marriment que li eren abans inconegudes. Quan
s'aixecava emperesida i de mala humor, ni sols se cuidava de
pentinar-se: s'asseia en una cadira, i s'hi estava hores i més
hores, com lassada, tal volta de cara a la paret, sense mirar res,
submergida en un negre encantament. La dida solia dir-me: -Avui té
la mala lluna: deixa-la estar.- I jo restava tranquil, com si allò
fos la cosa més natural del món. -Ja es guarirà; avui està núvol;
demà estarà serè.- Déu m'havia posat una bena davant dels ulls.

L'estiu passat, al tornar de les aules a fi de curs, vaig rebre al
cor una forta sotragada al compendre tot d'una la terrible veritat.
La Jacobè estava feta una calavera. Magra, tremolosa, amb els ulls
fondos i el mirar esbarriat, va comparèixer a saludar-me. Només va
adreçar- me un somrís, com si m'hagués anat veient cada dia, i de
seguida va retirar-se a la seva cambra amb un caminar desmanyotat,
arrossegant pesadament les xinel·les, que duia a retaló. Vaig restar
com aombrat d'un llamp. La dida m'estava observant dreta a la llinda
d'una porta, sadollant-se amargament de la dolor que es pintava en
la meva cara; però no em va ser possible dissimular. Després d'un
llarg silenci, la bona dona va rompre en un gemec: -Filla meva!
¡filla de les meves entranyes!- Les llàgrimes li degotaven per les
galtes, i jo em sentia escanyat per un sanglot contingut.

-Ja ho veus, Minguet- Va afegir de seguida: -aquesta noia se'm fon
com un terrosset de neu. Jo no sé pas què fer-hi: li dono tot lo que
vol... vianda, més que un llop no en dragaria... Oh! i que se la
menja! perquè de gana no n'hi manca pas; però res no li aprofita: se
m'aflaqueix com si li robessin la carn a grapats; ella, que feia
aquell goig que enartava, ¡tan grassoneta! I surt amb uns
estaribots!... ¡Redéu, com s'és tornada! Hi ha dies que la dóna per
rentar, i em tira al safaretx els quadros, els llibres, les
sabates... tot lo que li sembla brut, sigui lo que vulgui; i, apa!,
ensabona que ensabona. ¡N'ha malmeses, de coses! I ara sempre té
calor, ella que era tan fredeluga. Moltes nits, a l'hivern, me la
trobava asseguda sobre el llit, en camisa, amb la finestra oberta.
Entén-ho, això. El metge no sap lo que s'hi pesca: que banys freds,
que potingues de ca l'apotecari... Res hi val. Els veïns... mala
pesta els sec!... s'hi diverteixen i diuen que ès boja. I jo no sé
si sóc jo mateixa, que m'hi he tornada; perquè, vaja això no em cap
al magí: ès horrorós, horrorós! Què hi dius, tu, Minguet?

No vaig trobar un mot de consol. Me vaig abraçar amb ella i vaig
llançar-me a plorar com una criatura.

D'ençà d'aquell dia les coses han anat de mal a pitjor. La Jacobè no
és ombra de lo que havia sigut, ni per lo que toca al cos ni per lo
que toca a l'ànima. Deixada, macilenta, febrosa, borbolleja en
comptes de parlar, i desvarieja més que enraona. Ella, el lliri de
platja, l'estampa de la polidesa, avui és com una flor de camí ral.
Fins l'instint de la netedat, que és tan viu en totes les noies de
la costa, ha-li sigut destruït. I, la dida, com ha canviat, també!
Aquella dona alta, panxudeta, entenimentada, d'aire festós, de mirar
serè, i de boca, si bé esqueixalada, sempre ufanosa de llavis i
afavorida per un posat de placidesa o d'amistós somriure, s'ha
tornat pàl·lida, fantàstica i desmanegada. Sembla més alta que
abans, no riu mai i mira a tothom amb sussús, rondina, i, com si
avorrís l'aire-cel, no surt al carrer sinó per pura necessitat.

Així és com la casa de l'alegria s'és convertida en la casa del dol.

Sento el trepeig de la dida, que es passeja amunt i avall: -...trap,
trap, trap...- Tots els sorolls d'aquesta casa m'inspiren una mena
d'horror que em danya el cervell.

Què faré? Entraré a veure la malalta? Empenyo el cancell, me fico
cap a dins... Les finestres estàn gairebé ajustades i regna una
mitja fosca que de moment m'esvaeix la visió. No obstant, reparo la
silueta de la dida, que ve cap a mi a llargues gambades fent-me
senyes de que m'aturi i barbotejant, en to de veu reganyador:

-No es pot entrar. No passeu. ¿Qui hi ha? Qui ès?

-Sóc jo- contesto. -No em coneixeu?

-Ah! ets tu?... ets en Minguet?... Bé, està bé. Hi ha tanta de gent
tafanera! Mira, té: veus aquelles dues barjaules, allà a la sorra?-
diu indicant-me dues dones per l'escletxa que bada un porticó una
mica obert. -¿Què hi graten, allí, aclofades? ¡No hi són per
avemaries a dir, no: sotgen, espien, les bandarrasses!... I tu què
vols?... què cerques?...

-Venia a veure la teta. ¿Com se troba, avui?

-Com vols que es trobi, la caretona? M'agafa per un braç i m'aboca a
la porta del menjador.

-Mira-la: està dormint.

Guaito una llarga estona a través de l'aire ombradís, sense
descobrir res que s'assembli a un cos humà. Per fi, damunt del
canapè, obiro un farcell i una porció de faldilla que en penja
desplegadament fins arran de terra, a tall de l'ala caiguda d'un
aucell malalt; i a poc a poc vaig afigurant en aquest farcell els
contorns d'una persona, de la qual costa d'endevinar la posició. És
ella, la Jacobè. Està de boca terrosa, amb el cap de frontalera al
matalasset, i la barba closa contra el pit. Per entre els llistons
del canapè surten-li un canell i una mà acanyadíssims. No es mou
gota ni es diria que respirés; però m'ha semblat veure perlejar un
dels seus ulls, i, tement desvetllar-la, m'enretiro de puntetes cap
al fons del passadís.

-Voleu dir, que dorm?- pregunto a la dida.

-Què hi sé jo, fillet! Està quieta, descansa: vet-ho aquí.

-I què ha dit el metge? No ha vingut, avui?

-Mira, no me'n parlis, del metge: ja em té sofregida. Fa més de tres
setmanes que llenço les receptes a les escombraries. És un toca-
sardanes: no sap per quines mars navega. Ramonet, Ramonet, quina
paret toques!... uix!... Ara surt amb que el mal gam de la noia ve
de les borratxeres del seu pare i dels seus avis. ¿Oi, quina
pensada? Jo bec i tu et mareges. ¿Vol-se'n anar al... Déu me
contingui!... I mentrestant la Jacobè se'm va morint, se'm va
assecant com els pàmpols de la parra, emmalaltint-se més i més a
cada glop de medicina que pren. ¡Al diable, les potingues!... No,
aquest mal no ès dels que es poden guarir de mà de metge o de
manescal: prou que ho veig! Ah, Minguet! corren unes persones ben
dolentes!...

-I bé!... a on aneu a parar? ...

-Algú ens vol mal; vet-ho aquí!- me contesta pegant-me una
llambregada tenebrosa i plena d'emoció. -Això no ès una malura
vinguda del natural de la persona; això ha sigut donat: n'estic tan
certa... ¡Ah, si jo sapigués qui ès l'ànima maleïda que em fa patir
an aquest infantó de Déu que mai ha tingut una paraula amb ningú!...
Si jo ho sapigués... ah, reïra!

I, al dir aquests mots, grapeja l'aire amb un moviment tan feréstec,
que sento cruixir les juntures dels seus dits. Després s'arramba a
la paret i s'hi posa a picar de front a coparrets, a coparrets. Quan
se torna a girar, està tan pàl·lida, que es diria que la blancor del
lliscat se li ha encomanat a la cara.

-Que m'haguessin clavat una punyalada de mort, ho hauria sabut
perdonar, pero... això!... això no té perdó en aquest món ni a
l'altre! ¡Les penes de l'infern són massa curtes, per a una
dolenteria com aquesta! ¡La meva filla, el cel del meu cap blanc!...

El plor l'ennuega. En va procuro aconsolar-la ; en va tracto de
dissuadir-la de la seva preocupació: és temps perdut.

-No et cansis, Minguet: no em trauràs dels meus tretze: n'estic
massa convençuda. Vui provar la sonàmbula: Així com així, del metge
no cal esperar-ne res. I no m'assórollis. Vés, vés en nom de Déu;
oratja't, passeja't: no estic per corrandes. Vaig a rentar un
covenell de roba que tinc al safaretx, i em distrauré escarrassant-
me.

Surto de la casa apesarat. Capbaix i caminant d'esma, me'n vaig
ensomniat anguniosament per les imatges de la realitat i per les
d'un esdevenidor, més dolorós encara, que estic preveient.

A l'arribar a mig carrer de Mar m'aturo, perquè he vist el doctor
Calvet i desitjo preguntar-li de la malalta. El bo de l'home deu
tenir alguna visita urgent: va de pressa de pressa. Duu les mans
encalofornades a les butxaques del paltó, la mangala sota l'aixella,
i el barret al clatell. És blanc de celles, blanc de pestanyes,
blanc de cabells i blanc de cutis: en la seva carassa magra i ossuda
no hi ha més que blancor, llevat de la tinta blavissa que li
acoloreix esblaimadament les nines dels ulls i les venes, que li
arboregen pels polsos. Camina de pressa, i tan distret, que no
s'adona de mi fins que em planto al davant seu a mitja passa de
distància. Aleshores fa un surt, s'atura, m'examina un moment amb
mirar miop, i deseguida tanca les parpelles, amb lo qual la seva
cara acaba d'esblanqueir-se del tot. Vaig a parlar, però no em dóna
temps. Sense obrir els ulls més que de tard en tard i a mitges, diu
així, de correguda:

-Ja sé lo que em vols preguntar. Es tracta de la teva teta: oi?...
de la Jacobè. Està mala, mala, malíssima. Res: t'ho diré en quatre
paraules. Tu, que has estudiat els clàssics grecs, recordaràs,
segurament, el cas de la Ifigènia, filla del rei Agamenó, que va ser
condemnada a morir en expiació d'una falta del seu pare. Doncs vet
aquí un símbol de gran realitat. ¿No m'entens?... He, he, he... En
la naturalesa passa així mateix que en la faula, igual, igual: els
innocents expien els pecats dels culpables. No es perdona res: cada
falta ha de portar el seu càstig, i lo que no ha satisfet en Pau, ho
paga en Nicolau. És salat: oi?... He, he, he... Tal vegada jo no
patiria de ronquera si el meu besavi no hagués sigut tan aficionat a
mastegar tabac negre. Què hi hem de fer? És la llei: _flectamus
genua_. La Jacobè està sota el ganivet del gran sacrificador, un
sacerdot implacable en l'exercici de les seves funcions sagrades.
Vés: detura el cop, tu. És lo mateix que si et volguessis despullar
de la pesantor quan caus daltabaix d'una timba. He, he, he...
Aquelles disbauxes, aquelles embriagueses, aquelles brutalitats de
tota mena dels serradors, algú les ha de pagar. És inútil que
m'estireu els faldons «-Senyor doctor! senyor doctor! un remei, una
medicina!...» No hi sóc a temps. Us heu atipat de metzines durant
anys i panys i generacions, i voleu que se us curi en el curt espai
d'una malaltia. ¡Aneu-los esperant, els miracles!... Allò de que la
Ifigènia, ja dalt de l'ara, s'hagués salvat per obra i gràcia d'un
déu, és la part inverosímil de la llegenda; és lo que no esdevé mai.
¡Aneu-los esperant pla, els miracles!... He, he, he... Res: no hi
comptis, amb la teva teta. _Lasciate ogni speranza_.

Es treu el rellotge de la butxaca, se'l posa a frec del nas per
mirar l'hora, i exclama, arrencant a caminar desaforadament: Dos
quarts de tres!... UI, ui, ui!...

Jo prossegueixo el meu passeig, tot donant voltes a les fondes idees
que el doctor Calvet acaba de suggerir-me en mig de les seves
rialletes cíniques. ¿Serà cert que els nostres vicis més secrets i
més íntims no ens afecten a nosaltres sols, sinó que produeixen una
sement de dolor que anirà grillant de generació en generació en el
cor dels nostres fills? ¡És clar com l'aigua... i no m'hi havia
parat mai!... O Déu meu! Tots ens apenem d'oprimir algun cor, de
causar algun turment als nostres semblants, i, no obstant, ens
lliurem tranquilament a certs excessos que en apariència no danyen
tercer i... ¡ah, si veiéssim les llàgrimes que faran vessar!...

Vaig meditant, meditant, i camina que caminaràs. Sí, és així: no hi
ha un pensament, no hi ha una volició, que no imprimeixi un encuny,
una tendència, en el nostre organisme; tendència que contribueix a
informar-nos, i que es transmet i es perpetua en certa manera. La
caiguda d'un gra de sorra repercuteix per tot l'univers: el primer
home alena en nosaltres a través dels segles. S'ha de deixar de
banda aqueixa invenció de la moral universal que amb facilitat
dispensa tot lo que palesament no perjudica a tercer; perquè ¿hi ha
un sol acte psicològic que sigui indiferent a la humanitat?...
Aqueixa moral escarransida ni sols serveix per a la vida d'aquí
baix. Com sempre, Jesús té raó: s'ha d'infiltrar el bé fins en les
arreletes més fines de l'ànima; i si no... I ¡quin desig més
insaciable d'expiació palpita en la naturalesa! La llei d'heretatge
estenent un riu de dolor a través de les generacions, un riu que
marxa indefinidament; els pobles primitius despertant-se amb una set
instintiva de sacrifici; les consciències més delicades trobant un
melangiós consol en l'abnegació, en... Això és un dit que assenyala
cap allà, cap a lo infinit... I, quan Jesús baixa a la nostra
tenebra, clava la creu en mig del corrent de les nostres dolors
sense esperança i, hereu de l'home, expia tot lo per nosaltres
inexpiable... No, un hom no comprèn pas aquests misteris; però en
sent l'harmonia, esplendor de la veritat... i la terra i el cel...

Me deixondo de les meves cabòries, i m'adono de que estic
palplantat, i amb un braç en l'aire, precisament al davant del
treballador d'unes sastresses, que s'estan rient de mi
descaradament. ¡Bona fila devia ser la meva, allí, dret, accionant,
de segur, com un somnàmbul!... Fujo avergonyit, entrebancant-me amb
les meves mateixes cames i perseguit per la tabola d'aquelles noies,
que xisclen de divertiment i em diuen, a crits: -¡Passi-ho bé, que
cauen gotes!

Després d'aquesta ensopegada, no goso pas tornar-me'n pel mateix
carrer. Veig que el mar està bravament mogut i que ha de presentar
un bonic aspecte des de les roques de la costa. Així, doncs, agafo
el camí del torrent que passa pel costat de ca la dida, i em vaig
enfilant muntanya amunt.

La Jacobè és a la finestra. Té el cap decantat sobre el gabió de fil
de ferro d'un test de clavellines, i va seguint amb la vista la meva
ascensió. Jo, que l'he coneguda tan gentil, no puc menys
d'entristir-me al veure-la tan abatuda i tan demacrada. Mai més
m'acompanyarà enlloc, ni es pendrà mals de cap per mi. És un mort
que respira.

M'interno pel corriol que voreja els penyasegats de la costa. És un
viarany que serpeja arran del precipici, i en alguns punts ressalta
de la roca talment com el relleix d'una cornisa al cim d'un altíssim
muradal. Fa basarda de transitar-hi. Un hom se posa en una mena
d'alarma latent, que esclata d'un plegat i creix fins a la terror
quan s'experimenta el més mínim ensurt. Una pedreta que s'esllavissa
ocasiona un esglai. La fressa brunzidora d'un vol de perdius que
s'aixequen sobtadament, glaça la sang al cor; i, al pegar elles
falconada cap a l'abisme, s'emporten l'esperit, despertant-hi un
impuls d'imitació tan viu, que un hom segurament s'estimbaria si no
pogués arrapar-se en algun tocom. A mi m'és hagut passat; i que no
he pas planyegut les mans en l'apretada, baldament fos a l'entorn
d'un arn o d'una atzavara plena de ganxudes espines. En veritat el
camí és perillós, però això m'és ara un aventatge. M'esforço a
domenyar la sobreexcitació nirviosa i les rodeses de cap, pujo,
baixo, corro aquí, salto allí, m'arrossego més enllà; i aquest doble
exercici de cos i d'ànima em va reconfortant.

Per fi assoleixo un saplanet format al cim d'un gros penyal que
torreja mar endins, i m'hi aturo a descansar. La tarda és coberta i
ombrívola. El cel no pot ser més brúfol. El vent referma. La tronada
rítmica de la ressaga va creixent i dilatant-se. Es desplega al meu
dessota amb poderós soroll, i, de caverna en caverna, de platja en
platja, la sento rodolar i retrunyir per la costa, fugint, apagant-
se, sonant al lluny del lluny com un bleix d'agonia que, tot just
percebut, s'esvaeix sota el tro del nou onatge, que arriba al meu
penyal. Bé l'he sentida i sentida, la veu del mar; però sempre em
sap bo de parar-hi l'orella.

De l'escoltar ne ve el mirar. Me vaig acostant al precipici i acabo
per abocar-m'hi, recalcant-me de pit a la soca d'un pi venturer que
s'alça al cantell de la cinglera. Així descobreixo la timba fins al
bell fons. Dues gavines volen a sota meu, ara remuntant-se,
engrossint-se, tapant una bona porció d'espai amb llurs alasses
blanques; ara abatent-se, enfonsant-se, empetitint-se fins a
confondre's com dos borrallonets més, amb els borrallons d'escuma
que els rompents escupen en l'aire. Allà baix; ¡quina revoltura
d'aigües! M'entretinc procurant seguir el curs d'una ona des que
comença a fer-se obiradora fins que s'esgavella als meus peus. De
primer és una arrugueta que tot just s'afigura, al lluny, entre
milers d'altres. Avança a poc a poc, sempre dret a terra, apa,
apa... Sembla que no hagi d'arribar mai... i s'esborra i reapareix,
i roda i creix i s'ageganta... Ja és una baluerna imponent, viva,
agitada, que es boteix com un múscul colossal que es concentra i
acumula; i al seu entorn s'embalma el mar com xuclat. I avant. La
seva marxa és plena de majestat i de feresa. S'acosta lentament, i,
al trobar l'aspresa de la primera seca, s'atura vacil·lant, s'alça i
s'aprima, mostrant la verdor transparent del seu si d'esmaragda, i,
ja ben alzinada, va cargolant-se com una estampa de goma sota l'alè
d'un xicot, se romp per la fina cresta en davassall cristallí, i es
precipita tota plegada a terra amb ronc terrabastall, tomballonejant
ací i allà, escalant les penyes i omplint l'aire de xarbots... I una
onada ve després de l'altra, i el brogit i el moviment i el combat
no s'acaben mai i ofereixen sempre variacions interessants. És un
espectacle que no cansa.

Abraçat còmodament amb el pi, que es decanta sobre l'abisme,
gaudeixo un punt de felicitat. Me vaig oblidant de tot. Al principi
encara salten pel meu cervell algunes idees. Se m'acut que el mar ve
a ser el cor del nostre planeta, el gran centre de la circulació, ja
que d'ell ixen els núvols que ruen pel cel, la rosada que refresca
els matins i les pluges que alimenten els rius; i els rius són les
artèries, que tornen contínuament al cor lo que del cor van
contínuament rebent. Aquestes idees me concentren una estoneta.
Després no penso gaire res més. M'aboco als sentits oberts,
m'abandono a les percepcions, me deixo compenetrar pel cosmos... La
meva ànima es vessa a l'exterior: és la sensació de la immensitat,
el palp de les belleses fondes del paisatge... és quelcom que flota
en la ratxada sonora, s'estén a lo llarg dels xiulets del vent i
rodola envolt amb la bramulada de la maror. Els meus músculs se
relaxen en suau repòs. Veig, sento i frueixo. Quan l'aigua reflueix
al meu dessota, les roques mig negades aixequen els seus lloms
coberts d'una tinyassa de color de mares de vi, i m'envien una
alenada flairosa que em vigoritza. Estic en l'ambient més apropiat a
la meva vida, intimo amb una naturalesa amiga, i no tinc pas
consciència del temps que passa.

De sobte experimento una extremitud immotivada, i la imatge de la
Jacobè es presenta ràpidament a la meva pensa. Els batecs del meu
cor m'assorollen tot. Em giro, i... allí està la mateixa Jacobè en
carn i ossos, allí asseguda en un roc, sota una figuera de moro. Es
coneix que és arribade suara suara; encara panteixa de fatic. Està
distreta, amb el cos vinclat endavant, el cap jup i els braços
llançats a la falda, entreditades al damunt dels genolls les dues
mans llargues i seques. No sent els meus passos ni s'adona de la
meva presència. L'angúnia de la febre es pinta en el seu semblant
entressuat. En les seves parpelles moradenques es transparenten les
congestionades venes, fines i vermelles com les ratlletes que gaien
una flor de malva. Les aletes del nas li blavegen.

Què fer?... Aquí són els meus treballs. ¿Com tornar-la a casa seva
per aquells camins perillosos? Si algú m'ajudés... D'una llambregada
m'emporto el paisatge, cercant-hi una esperança, un auxili... No
m'enduc més que negres penyals, viaranys feréstecs, la mar deserta,
la tarda que fineix.

És una d'aquelles fatalitats que deixen un hom sense acció ni
defensa. No es pot intentar res: plegar els braços i carregar-se de
paciència. I és lo que faig: espero i veurem. La Jacobè és la
primera a parlar. Aixeca el cap, m'esguarda, procurant fixar les
seves nines inestables, i diu, amb un encert que em sorprèn: -¡Tira,
Min guet! quina cama tens més llarga! T'he seguit... (No puc dir
fava) Pujaves pel... dallòs... i he pensat: «-¿Ont anirà tot sol,
aquesta criatura, pels caminals de les cabres?»- De seguida comença
a divagar. -Sortia fum. Jo... saps?... volava darrera d'un gavinot
blanc... vola, vola... Estic més... més... saps? agafada!...

-Cansada: oi? Estàs cansada: veritat?

-I sí, home! ès clar!... Vola cap aquí, vola cap allà, marges i més
marges... la...

-No enraonis, manyaga: descansa.

Em creu. Calla una estoneta, però no troba repòs. Està excitada. La
barba li tremola, i els nirvis bruixulegen i salten en ses
parpelles. Al cap de poc torna a posar-se a parlar, amb llengua
arrossegadissa, amb un borbolleig penós, sense donar entonació al
discurs. -La mare és del puny estret. La gran rata m'amagava el
vi... Me té tancada amb pany i clau, i la... la...- Perd el fil de
la idea. La seva vista es desllueix com un punt de la nit del qual
acaba de caure una estrella. Després d'un moment la llum torna als
seus ulls, i un somrís maneja els seus llavis relaxats. -Saps?... em
caso la setmana entrant amb en Panxo Canyelles. Ès vell, però
presentós, i ès... ès un _burro_ d'or. M'ha demanat perquè sap que
sóc de sang reial... Les joies són encarregades a Barcelona:
mantellina negra... el gran ròssec... arracades de dallonses... Tu
n'estaràs pla cofoi! Oh! oh! oh!... la ventafocs!... Xinel·les de
vidre... vestits dels peixos de la...- I a mitja paraula s'atura amb
la boca badada, i les seves carns es tenyeixen d'una grisor
cadavèrica. S'apreta el ventre com si hi tingués una viva dolor, i
vinga balandrejar de mig cos en amunt, balandreja que balandreja,
tot llançant uns gemecs que s'assemblen al belar d'un cabrit nadó. I
jo resto immòbil al davant d'ella en la melangiosa actitud amb què
el Dant contemplava les ànimes en pena, de les quals no podia pas
alleujar els suplicis.

Mentrestant el temps va que vola.. El sol deu estar a prop de la
posta. I sempre la mateixa soledat. No hi ha un pastor en les
garrotxes, no es sent dringar una esquella. Tal vegada si cridés
compareixeria algú. Ho provo: crido, crido... Ningú enlloc. El vent
udola més que mai. L'arbrissa s'ajeu com els blats en herba sota un
bell ruixat. Les ginestes aplaquen a la roca llurs branquillons
esparpellats, que hi ditegen tremolosament. Els fantàstics penyals
xisclen monstruosament a lo llarg de la costa. No mancaria sinó un
xàfec.

Sento que em toquen. És la Jacobè. Dreta al meu costat, m'estira la
capa dient: -Vina, anem, Minguet; anem cap a casa.- I, abans de que
em pugui revenir de la sorpresa, s'esmuny per una baixadeta i guanya
el corriol que s'obre entre la penya i el precipici. Ni esma tinc
per a seguir-la, com no sigui amb una mirada, amb la qual se'n va
tot el meu esperit. La infeliç orada avança per l'estret viarany
sense ni sols estintolar una mà, amb el sac abombollat de vent a
l'esquena, i les faldilles fuetejant-li per darrera. Porta una mitja
a garró, que pot entrebancar-la. Va caminant, caminant... La ratxa
se li enduu el mocador del cap, que ve a enganxar-se a prop meu en
unes romagueres. El pentinat se li ha desfet, i les trenes li pengen
de gairell, a grans bagues d'or, pel bescoll i una galta, fins arran
del muscle. Va caminant. Després s'atura, s'entregira, i em fa
senyes de que la segueixi.

És exposar la vida, però... no m'hi vull pensar. Vaig a pendre
carrera, i en aquell mateix moment reparo que la noia, tentinejant,
arrenca a córrer cap a mi, esfereïda i esborneiada. Val més així. Va
corrent amb alè perdut; i, així que m'assoleix, em tira un dels seus
braços a l'espatlla, voltant-lo pel meu clatell, i s'hi repenja
tota, acotant la cara al meu pit, amb l'altre braç desmaidament
llençat i les cames en fallença, com si li manquessin les forces. Jo
començo a respirar després del gran esglai. L'abraço estretament, i
dic-li amb tendresa: -Pobra Jacobè! pobra teta! Què tens? ¿Perquè
t'apartes del meu costat? Aquí, amb mi, estàs bé. Ja saps que jo
t'estimo... que sóc el teu petit...- Mes, segurament, no està en
disposició d'entendre'm. Aixeca la seva cara anguniosa, i, movent
amb dificultat els llavis xops de salivera, barboteja una explicació
amb tantes veus inarticulades i tants mots mal aplicats, que, encara
que hagués tingut algun lluc de raó, hauria sigut inintel·ligible.
Parla d'uns sorolls, d'una lloca, d'un mirinyac, de la xemeneia del
seu vestit, de... què sé jo? d'una por que fuig de l'esfera de lo
que es pot capir, i que un hom no sap com esvair ni apaivagar.
Intento, no obstant, infondre-li coratge. -No t'espantis: jo et
defensaré. Que vinguin!- crido. -Aquí els espero. ¡Ai, si s'acosten
al volt de la meva grapa!- Però callo tot seguit, perquè, la
veritat, aquest repte en la solitud, en presència d'aquella víctima
d'una justícia misteriosa, m'esborrona a mi mateix.

Altrament comprenc que els meus esforços són infructuosos. Ella no
m'atén ni em pot entendre. S'ha de deixar que es vagi refent per si
sola. I, efectivament, a poc a poc va normalitzant-se, deslliga el
seu, braç del meu coll, i aleshores jo la solto amb un impuls
instintiu d'honestesa. Mes no la desemparo pas, i la vaig seguint
frec a frec, i la vaig instant a que s'assegui. -Asseu-te, manyaga,
asseu-te. Mira, aquí hi ha un bon tou d'herba. T'agrada més aquesta
roca? Certament és com un pedrís. Asseu-t'hi. Tampoc?... Què
cerques, doncs?...- No m'escolta poc ni molt. Va gambejant
sinuosament, amb cama insegura, d'ací d'allà. És precís que
m'imposi. L'agafo per un canell, i, a pesar de la seva resistència,
l'arrossego al lloc més apartat de la timba i la faig seure vulgues
que no. Ella al principi s'indigna i debatega. -Barruel...
barruel...- me va dient amb veu embofegada. Mes, al veure'm resolut,
al sentir que li parlo amb to imperiós i que l'amenaço de lligar-la
si es mou, abaixa el cap cohibida i domenyada. Resta quieta,
humil... Les seves faccions prenen l'aire de la imbecilitat. Les
bavalles es desfilen de la seva boca pit avall. La seva cara es va
jaspiant de taques moradenques. Està horrible; però quina compassió
m'inspira! ¡Quin dol sento per la violència que m'he vist obligat a
exercir! Perquè, per monstruosa que sigui tornada, per embrutida que
estigui amb tots els ferments de les antigues disbauxes, jo
l'estimo, aquesta ànima infeliç; l'estimo a pesar de tot; i hauria
volgut conservar en ella, fins a l'últim moment, el setial d'amor
que hi tenia tan afermat.

Ha sonat un crit... un altre... Escolto atentament. Sí: els crits
vénen d'amunt, de la banda de terra. Me'n vaig unes quantes passes
enllà, fins a la punta més forana del saplanet, per poder atalaiar
els camins. Efectivament, l'esperança no m'ha enganyat: dalt d'un
pujol veig negrejar sobre el cel gris la silueta de sis o set
persones. Em poso a cridar amb totes les meves forces, i balandrejo
en l'aire el mocador de butxaca. M'han sentit... m'han vist i vénen.
De segur ens cercaven. Però què els passa?... S'aturen... es fan
enrera amb un moviment d'horror... Giro la mirada i em sento
defallir. La Jacobè, aprofitant el meu descuit, s'és asseguda al
cantell del penyasegat, si cau no cau. Està una mica decantada,
presentant-me la cara de perfil, i m'esguarda amb un sol ull, amb el
posat hipòcrita d'una garsa que sotja quelcom. -Toca'm, barruel-
borbolleja amb veu fosca.- Marxo cap a la... Havana. Ja estic
embarcada.- I veig que es va escorrent; que l'herba, planxada pel
seu cos, reix i s'estufa al seu darrera... que la flotant fullassa
d'atzavara sobre la qual té les cames allargassades va cedint
vinclant-se. Corro a deturar la caiguda; mes amb prou feines
aconsegueixo salvar-me jo mateix aferrant-me al pi venturer que
suara m'havia servit d'ampit. La terra roda al seu voltant. Al meu
dessota l'abisme bada, com badallant, la seva gola immensa i
ombrívola. I la Jacobè hi cau espantosament, topa amb uns alzinois,
que se l'espolsen d'una zumzada, i es capbussa en la buidor, avall,
avall... Sembla una flor ventissa. Ses faldilles i enagos
s'acampanen a tall de corona. Les primes cames hi rossegen al dedins
com estams d'un lliri. Acluco un moment els ulls, i quan torno a
obrir-los veig allà baix, al fons, el cadàver immòbil sobre una roca
emporprada de vermellenca tinyassa.

De moment no sento més que una gran consternació, un gran
aclaparament... i aquell deix d'ombra i de silenci que la mort, al
passar, infon en la claror i els sorolls mateixos. Després van
venint els records i les llàgrimes. Allà baix, damunt d'aquell túmul
voltat de les aigües marines, la Jacobè em recorda tota la poesia
dels seus bons temps, com una olor de violes passades ens recorda
els encants de la tarda d'abril en què les collírem. Penso en el seu
amor puríssim, en la seva innocència d'infant, en el bé que m'havia
fet... I... té! morta! El mar juga amb les seves trenes daurades;
els crancs s'enfilen ja sense por per les seves faldilles... mareta
del meu cor!... I la nit va caient, caient, i sento passar sobre meu
un alè sagrat. Vet allà l'antiga pedra druídica, l'altar carregat
amb la seva víctima immaculada, sagnant, exànime. La naturalesa
s'entenebra al contemplar la seva obra de destrucció. El tro de la
ressaga s'aixeca com un cant funeral. I jo no trobo consol sinó
figurant-me que estic en la muntanya del Calvari, i que el pi amb
què m'abraço és la creu de Jesucrist, en qui descanso de la meva
dolor i de tot lo que no entenc.
(Menjadors universitaris) 
 
"Vaja, home! Quina cua! Ja hi tornem a ser. Per què ha de venir tothom a dinar a la mateixa hora? Sembla que es posin d'acord per a tocar la moral! D'on ha sortit tanta gent? I encara he estat de sort: guaita aquells desgraciats que arriben ara! Avui no mengen fins a quarts de quinze. 

"Bé, com a mínim va de pressa. Dos més i ja em toca,... si és que aquest ximple que tinc al davant es decideix d'una vegada, és clar. Vinga, tros d'ase, que és per avui! ... Per fi! 

"Què és això? Mira com està la safata! I la de sota igual! Si estan totes xopes! Quin fàstic! Sí, sí, ja sé que només és aigua, però fa una sensació com si no les haguessin rentades bé. Ara hi poso l'estovalla de paper a sobre i... taraaaaan! "xaf", tot ple d'aigua! Fantàstic! Doncs mira, hi poso dos papers i així s'eixuga. 

Menú del dia 
Pollastrebes en vinagre
Xinxolicòrnies esdrufades a la palassola
Salialallí picant amb bambes
Cocolijoves al gust
Perpellons amb almívar

"Mhmmm... em calen unes ulleres noves. Millor agafo el que em quedi més a l'abast i prou... Els del darrera em miren malament. Serà qüestió de moure's, deuen tenir gana... 

"Peix! Peix! Això sembla peix! Genial! Em torna boig el peix! Més, més! Llimona o maionesa? Maionesa, sens dubte. Una bona cullerada de maionesa! Sí, així, ben plena. Però no... Ep! Compte! Que qualsevol dia agafes una salmonelosi i t'hi quedes. Poca conya, val més no arriscar-se. Quina llàstima! Tant com m'agrada. No... un altre dia serà. Encara que... si només me'n poso una miqueta... només una miqueta! Seria molta mala sort, no? A més, aquí són gent molt neta i van amb compte amb aquestes coses. Au vinga, que la vida és curta! Sí, però... ja saps què li va passar al David el juny passat: Tres setmanes a l'hospital per culpa d'una amanida. I encara és hora que li dónin explicacions! És clar que allò va passar en un bar de carretera. Aquests són uns altres. A més, ja no és època de salmonelosi. 

"Au va! Dues cullerades ben plenes i a viure perillosament. Però espera't... que això engreixa... Bah! És igual, ja està fet. Ara, a passar per caixa. 


-'nomésmenú'?
 
-Només Menú-. "Que veus res més al plat, tanoca?". 
 
-'uncafè'?
 
-No. No vull cafè-. "Vaca! Que potser te l'he demanat?".
 
-'sonicentes'.
 
-Set-centes?!!-"Ja comenceu a apujar els preus, mecasuml'olla?!!".
 
-'sis-centes'!
 
-Sis-centes? Ah, d'acord, ho havia sentit malament  "Quin ensurt que m'has donat, foca, que si us deixo em reventeu el pressupost!" . 

"Bé,... i ara a la recerca i captura d'una taula. Eps! Per allí veig alguna cosa... Oh, oh!, millor que no. Hi ha el bordegàs de l'Eugeni i si em veu em demanarà els seus apunts. Tres setmanes, ja fa?,... i encara no els he passat! Canvio el rumb cap al racó... Allà en veig una. Visca!, és buida. O no? Hi ha una bossa..., però només està guardant un lloc. Vull una cadira, 'kesta per mi! I el de la bossa?...Ke's foti!. 

"A dinar! A dinar! 

"Segon plat i aquí no ve ningú. De qui deu ser la bossa? Què confiat! Si la deixes sola te la birlaran, babau. Què hi deu haver dins? Apunts d'Anàlisi? Una HP? 'The Eye of the beholder III?... Una bomba? 

"Ha! Quina ximpleria! Una bomba! Qui deixaria aquí una bomba? Hi ha algun examen avui? No... i doncs? Bum! Dos-cents estudiants destrossats. I qui hi guanya? Ningú, oi? O sigui, com jo ho deia: una ximpleria... 

"Però si és una bomba, a quina hora explotarà?... A dos quarts, és clar! I quina hora és? A veure... Justa! Catorze hores, vint-i-nou minuts, trenta-cinc segons... Ha! Bingo! I ara què faig? És una ximpleria però, i si no ho fos...? Quaranta segons... Me'n queden vint per a sortir corrents. Bufa! I aquests?, els aviso...? No. És una ximpleria, no passarà res i se'n riuran de mi. Però, i si no?... Dos-cents estudiants escampats a trossets per les parets. És la fi de les aglomeracions! 

"Auxili! Què faig? Queden quinze segons... Calma! Sang freda! Tothom m'ho diu: Exagero amb les meves neures, estic obsessionat, tinc massa imaginació i m'agrada castigar-me l'olla, i prou. TOT ÉS PURA FANTASIA!!. 

"...Així va millor. Les coses al seu lloc. No hi ha cap motiu d'alarma. Tot va bé. 

"...Deu segons. Encara tinc temps per sortir corrents i salvar la pell. NO, NO NO NO I NO! JA N'HI HA PROU!. Això és absurd. D'aquí no em moc... 

"Cinc segons... Massa tard, moriré !! ...quatre, ...tres, ...dos, ...un. 

"...¿!?. 

"Ho veus? Era una bestiesa. Que sí, que sí, que em passo amb les meves històries. Uf! Menys mal!, però de vegades l'encerto... i podria haver estat veritat. Que jo tinc un sisè sentit. 

-Home Jaume! A tu et buscava jo! 

"Horror! El pelma de l'Eugeni! Què carai vol aquest, ara? Els apunts, és clar, com si ho veiés. Per què agafa una cadira? Que no segui, que no segui! No, no, no! ...S'ha assegut! 

-Hola 'Geni'. Com va tot?  "És el dia mundial de l'avortament i us han deixat sortir al carrer, oi?".
 
-Necessito els meus apunts.
 
"No em diguis! I jo també necessito els "teus" apunts, imbècil!".. Me'ls havia deixat a la taquilla i per això no els trobava. Dimarts te'ls porto, paraula!  "No picarà, no picarà".
 
-D'acord, però sens falta.
 
"Increible! Ha picat! A veure què passa si...?" És clar. Però no els tinc tots, em falten els d'ahir i els de divendres. Me'ls dones ara i t'ho torno tot junt.
 
- D'acord, pero dimarts sens falta, eh! 
 
- "Oh! Ha picat, ha picat! Aaaaah, quin orgasme!"  Sí, sí, és clar, sens falta. 
 
- Bé, doncs me'n vaig, que he quedat!
 
- Bé, doncs ves-te'n i no et quedis! "No m'ho crec! Aquest paio és imbècil! Stà tontu perdut! No els tornaràs a veure a la vida! Hauria d'haver-li demanat mil duros! Aaaaah!"..  

"... Ja sacabat la maionesa? Pff! Doncs el peix sol se'l prendrà sa tia. I a més, fred. Això em passa per perdre el temps amb cretins! Vinga doncs! El postre i cap a classe, que se'm fa tard. I la safata? Es queda a la taula! Que la recullin les paies aquelles, que és la seva feina. 

"Què toca avui? Ah sí! Matemàtica discreta. Conyàs d'assignatura! Però em sembla que encara em queda una estona, oi? Quina hora és? A veure... sí, justet, justet: Són les catorze hores, cincuanta-nou minuts, cinquanta set segons. 

"Cinquanta-vuit, cinquanta-nou,
Pep Bussoms

El Dit de Déu 

*********************

La pujada a la carena es feia més i més difícil a cada pas. Feia estona que el corriol havia desaparegut, dissolt i enterrat entre els nombrosos còdols que ho cobrien pràcticament tot. Exposat al sol del migdia i als vents furiosos de la costa, en aquell lloc no hi creixia altra cosa que no fossin els quatre manyocs d'herbotes que treien el nas despistats, allà on les pedres amb prou feines retenien els petits bancs de terra i de pols que permetien d'arrelar a una vida efímera. 
En Julià pujava el turó amb el seu pas ferm de bon caminador: trepitjant el terra amb energia i clavant el taló de les botes entre les pedres per tal d'evitar les relliscades que de tant en tant provocaven els còdols, que deixats anar per l'erosió, rodaven sota el seu pes amenaçant perillosament la seva estabilitat. 

La discusió amb sa germana l'havia tret de polleguera. Com sempre. Però aquesta vegada l'habitual vehemència de l'Elena havia encertat per casualitat en el delicat cargol que ajustava el seu amor propi, i havia derribat d'un buf la corassa que protegia aquell noiàs d'apariència invulnerable. "Les veritats fan mal, i l'Elena no és de les que es mosseguen la llengua", pensava. 

Irritat, havia preferit sortir al carrer per cremar forces caminant, millor que anar a cops amb els mobles i montar un sarau al restaurant. Va enfilar carretera amunt a grans gambades i amb pocs minuts ja havia deixat enrera les últimes cases del poble i la gasolinera. Abans de poder adonar-se'n va trobar-se pujant un dels turons que rodejaven aquell camp de concentració disfressat de poblet estiuenc, que a finals d'octubre ja era pràcticament desert. 

Pujava ràpid, panteixant com un bou; però no li mancaven les forces, perquè quan la fúria alimenta l'ànima en queden per a això i per a molt més. No estava enfadat amb l'Elena sino amb ell mateix. Trepitjava amb energia sobre les pedres, que cruixien protestant espantades; encara que per a ell representessin fragments de la seva pròpia vida, moments perduts aquí i allí, malgastats en emprendre camins que mai no l'havien dut enlloc. Trepitjava en realitat la seva imatge, trepitjava la seva història, trepitjava el terra encara que ell tan sols es veia a ell mateix,a la seva vida, a la seva estèril vida. Trepitjava enfurismat, cremant la ràbia, i si s'hagués topat amb la seva persona caminant per aquell indret de ben segur que li hauria donat puntades de peu fins al carnet d'identitat. 

Quan a la fi va arribar al cim, després de mitja hora de forta pujada, ja no li quedava alè. La seva respiració sonava com una d'aquelles antigues màquines de vapor que esbufeguen en entrar a l'estació. Exhaust, va deixar-se caure com un sac sobre la coroneta calva del turó i va esperar fins que va recuperar-se de l'esforç. 

Davant dels seus ulls s'amorriava gandul un grandiós món de joguina. La Mediterrània s'extenia davant seu, grisa i tremenda, reflectint un cel de plom que amenaçava tempesta, i omplint generosa l'horitzó d'Est a Oest. Avall, insignificants, les casetes del poble s'amuntegaven les unes sobre les altres buscant obsessivament un raconet on poder prendre el sol, ara absent, cobrint amb un anàrquic mosaïc de colors apagats tot l'espai disponible entre les muntanyes i la mar; igual com fa la gent quan va a la platja. 

La línia de la carretera subratllava una cinta exagüe de sorra bruta que emmarcava la costa i es perdia en un punt de l'horitzó on s'unien la terra i la mar. Una mica més a l'esquerra, un núvol marró-blavós d'aire podrit amagava la ciutat insana, la gran capital. Un avió de passatgers va sobrevolar el poble tot baixant amb gran estrèpit en direcció a l'aeroport. Va passar just per davant seu, just a l'alçada del seus ulls. Impressionant!. En Julià el va seguir amb la mirada fins perdre'l, diminut, en la distància, en algun lloc entre el poble i la taca marró-blavosa. Li va semblar curiós veure volar un avió de veritat per sota el seu nas, estirat a terra com era. 

Però aquell espectacle no era prou per calmar la inquietud que li bullia dins. En Julià estava angoixat. Dubtava de tot i de tothom. No aconseguia trobar un futur per a la seva vida, i es demanava si en realitat existia al món un lloc per a ell. Va incorporar-se i va seure al vent, i en un atac de desesperació mística va posar-se a meditar. Desitjava desesperadament trobar la missió per a la qual havia nascut. Hauria donat l'ànima per què el dit de Déu es posés damunt del seu cap, li obrís els ulls i li mostrés el camí de la seva realització com a ésser humà. 

Va resar als esperits, als déus i als vents, rogant que, si de veritat existia un món més enllà, vingués algú a prendre'l de disciple i l'iniciés en els coneixements transcendents. 

Però no hi va haver resposta. 

Va pregar de nou, i va oferir la vida sencera per a sacrificar-la en una missió ultrahumana, fos la que fos, només a canvi d'unes gotetes de l'essència de l'universal. 

Però no hi va haver resposta. 

Va rogar un senyal del cel que li demostrés que efectivament existia un més enllà d'aquest món, un país de les ànimes on l'existència era eterna, el coneixement absolut i no existia el dolor. 

Però no hi va haver resposta. 

Desolat, en Julià va encongir-se sobre els genolls i, tan gran com era, va posar-se a plorar. 

Així va passar-se força estona, alternant en l'ànim el rencor i l'autocompasió. Tenia fam de respostes i el més enllà no les hi donava. No podia entendre per què. Ell ho oferia tot, però no semblava que ningú de l'altra banda fos disposat a ajudar-lo. No coneixia el significat de tot allò. Potser no estava preparat. Potser encara no era el moment... 

Si, segur que encara no era el moment. I potser no ho seria mai. Potser havia arribat l'hora de canviar. L'hora de créixer i de prendre les pròpies decisions. Deixar a una banda les fantasies esotèriques i embrutar-se una mica amb el fang del món material. Baixar del núvol on vivia, canviar les coses etèries per les terrenes i acceptar la seva condició de simple ésser carnal. Potser l'Elena tenia raó i ja li tocava començar a créixer... 

Més tranquil, en Julià va eixugar-se els ulls i va mirar per darrera vegada el paissatge abans de tornar a casa. Feia fred. Va contar fins a tres, va inspirar profundament i es va aixecar. 

Tot just va haver-se incorporat va notar un calfred que li recorria la pell des dels peus fins la punta del nas, passant per darrera les orelles. Durant dos segons va sentir com si una onada d'energia sorgís del terra i l'inflés com un globus. Tots els pels del cos se li van erissar, la pell va envermellir-se-li i es va tensar com el timpà d'un timbal, el cor, bategant-li embogit, semblava que volgués saltar-li del pit i per un instant va sentir-se a punt d'explotar. Va ser només un moment. Un moment, i després tot va desaparèixer tal com havia vingut. Aquella misteriosa energia va fluir atravessant-li la planta dels peus cap al terra, deixant-lo estabornit al cim de la muntanya, fent-se un mar de preguntes. 

Tot just quatre segons després, una altra onada d'energia va apoderar-se del seu cos. Aquesta vegada el fenòmen va ser més breu però, si cap, més intens, fent cruixir l'aire al voltant i deixant en desaparèixer un rastre clar d'olor d'ozò, que li va donar la pista per a entendre què estava succeïnt. Encara que, és clar, fos massa tard per a reaccionar de cap manera. 

La tercera onada va ser la definitiva: brillant i magnífica, una espurna elèctrica va esclatar entre la muntanya i el cel, esquerdant estrepitosament el son tranquil del poblet que sestejava. 
El gat amb botes

****************************

Hi havia una vegada un moliner que tenia tres fills i quan va morir va deixar en herència un molí per al germà gran, un ase per al mitjà i un gat per al petit. El petit es lamentava de la seva mala sort:

-Què en faré d'un gat?- El gat va dir:


El gat, proveït d'unes pastanagues i d'un sac, es va amagar darrere d'unes flors i va posar les pastanagues dins del sac. Uns conillets es van ficar dins del sac per menjar-se les pastanagues; el gat va fer un salt i va tancar el sac.
Aleshores, va anar a veure el rei, i li va dir:

-De part del meu amo, el marquès de Carvàs, li porto aquests conillets de les seves terres.-El rei es va posar molt content amb aquell regal.
Al dia següent el gat va fer que el jove es banyés en un riu. El rei va passar per allí amb la seva filla i llavors el gat va començar a cridar:

-Socorrs!, socorrs! El marqués de Caravàs... Uns lladres li han robat la seva roba mentre es banyava.-

El rei va enviar els seus criats a palau perquè portessin roba per al jove.
El jove va veure que la princesa era molt bonica i ella va pensar que ell era molt ben plantat. Tots dos es van enamorar.
A prop d'allí hi havia un castell molt bonic, que era d'un ogre. El gat el va anar a veure i, mentre l'ogre estava menjant, li va dir:

-Es veritat que et pots convertir en l'animal que vulguis?-L'ogre, per demostrar-li el seu poder, es va convertir en un ferotge lleó. Com es va espantar el pobre gatet! El gat va dir:

-Senyor Ogre, això no té mèrit, no crec que et puguis convertir en un ratolí.

L'ogre es va convertir en un ratolí i el gat, que era molt lleuger, s'hi va llançar a damunt i se'l va menjar.
Aleshores, el gat es va espavilar de manera que el castell fos del seu amo.
El rei, quan va veure que la seva filla estava enamorada del jove, va consentir que es casessin. Van ser molt feliços i el gat va viure sempre amb ells. Ja que, gràcies a ell, el fill del moliner va arribar a ser rei.

I vet aquí un gos, i vet aquí un gat... i vet aquí que aquest conte s'ha acabat.




Vicent Berenguer 
(Banyeres de Mariola, 1955) 


POEMES

*****************

 - AUSIÀS MARCH ESBORRA DE L'AGENDA UN NÚMERO DE TELÈFON 
 - D'UN TEMPS EFÍMER 
 - A UN DÉU DESCONEGUT 

****************


















AUSIÀS MARCH ESBORRA DE L'AGENDA UN NÚMERO DE TELÈFON 


no intentes modelar la niebla 
JOSÉ HIERRO

Esborra de la teua memòria 
aquest número de telèfon 
1-4-2-1-2-0-3. 
Trau-lo de la teua agenda. 
Si ara marcares aquell número que no pot escoltar-te, 
ningú no respondria. Aquell número sordmut: 
1-4-2-1-2-0-3. 
Crema, ignora'l, esborra aquell número mort: 
és un entre tants, encara que va ser únic. 
Les planes de la teua agenda tenen més ratlles 
que números i noms. 
Ja en queden menys als que cridar; 
quasi no queden números i noms que et parlen 
o que t'escolten: 1-4-2-1-2-0-3. 
Fes tot el que pugues perquè se't dissolga en la memòria: 
destrueix-lo, capgira'l: 
2-1-3-0-1-2-4, 
trenca-li el ritme que li corresponia: 
4-2-1-0-1-3-2, 
ja no el necessites, 
no necessites aquells números, són ombres o noms. 
3-4-1-2-2-0-1: 
«¿Que hi ha la Teresa?» 
I suposant que algú et responga, 
serà una altra veu la que et respondrà. 
Baralla el número, confon-lo, desordena'l. 
Així: 2-3-1-2-0-4-1. 
«¿Que hi ha la Isabel?» 
Baralla els números i els noms, baralla'ls, 
sobretot els noms: 
«¿Que hi ha la Teribel?» «¿Que hi ha la Belsiré?» 

Silenci. 
Oblida, ratlla, esborra, esvaeix 
aquests noms i números, 
no intentes modelar la boira, 
resigna't que el vent la disperse. 
Perquè 
enyore el temps que no pot ser cobrat. 









D'UN TEMPS EFÍMER 

Al meu pare 
La vida t'ajudava poc -conforme-, 
visqueres simplement enmig dels homes. 
Et calia tenir aquesta dèria, 
confiar que la vida s'asserena 
i adjudica les poques certeses 
que et vas guardar fecundament tot sol. 
Recrear o acceptar aquell ingenu 
que fores des de sempre no és ridícul. 
Ara entenc l'adéu tebi als companys 
suposats i admesos fins al límit. 
Ho entenc, va ser amb un orgull secret, 
industriós i fèrtil, sense treves. 
Tot acabà en les branques del silenci. 
Tombat cap per amunt rere la llosa 
el teu nom em convoca a més preguntes. 
No són del temps efímer les disculpes. 

desembre 1998 







A UN DÉU DESCONEGUT 

A José Luis Parra 
Dame pobres placeres repetidos, 
no un único diamante en la memoria. 
J.L. GARCÍA MARTÍN


També l'hivern facilita el record de passades alegries: dones, amics, muralles, idil·lis, és clar, que 
desféu el darrer estiu. 

Fou agradable pensar que aquest fred va ocasionar les formes de l'amor per damunt de la fosca 
memòria; aquesta torna, periòdicament, per a confondre la pluja. 

Així continua el curs de la breu estació, perquè la pluja ja no convoca sorpreses noves: elegies 
imprevistes, ni plaers rutinaris, cims ni àngels. 

Inútil, per tant, demanar plaers rutinaris, el que s'esdevé un dia, no torna mai mes. La llum que
cega, l'assalt darrere un arbre i el breu adéu, han passat. 

L'absència de plaers que voldria repetits és més intensa després de la pluja plàcida que escriu 
per tu; l'hivern ha vingut a enfosquir-te el diamant que sobreviu en les mans. 

Ignore si alguna estació portarà dies encara com els d'ahir, hui que es fan segles com aquest 
instant sense temps, obstinat, d'un blanc inexistent que assola les defenses. 

L'ordre de les hores és l'únic que manté la vida, no les inquietuds personals. ¿Per què importa si 
un cos desapareix en cert moment o en un altre?





Jaume Beltran 
(Xàtiva [?], 1460 - ca. 1530) 






ESTRAMPS 

Feu tots tenors ab so de moltes llàgremes 
al cant molt trist d'aquesta mare Tortra, 
que està plorant son Fill, mort en lo cedre, 
ab plor tan gran que el cor més dur abeura. 
Rompam-nos tots, puix ella es romp i es nafra, 
que ja volar no vol més en verd àlber, 
ni vol cantar cant ab què gens s'alegre, 
puix té lo cor més fosc que el més fosc negre. 
Cobert lo cap d'escur i negre feltre, 
vull biscantar al seu cant i agre tiple; 
qui seran, doncs, en tal capella xantres 
que gemecant facen tenors o contres? 
I tal dolor farà enterbolir l'aigua 
que defluint cau dels seus ulls molt sacres, 
ja casi sang, que del cor li degota, 
puix ja en los ulls no en té sols mitja gota. 
Cantem, doncs, tots, i planyent façam música, 
puix han sonat jueus aquell gran címbol 
del cos etern, tocant cascú sa tecla, 
tant que romput han d'ell nirvis i cordes. 
Doncs, puix està fet trossos i grans ascles, 
tot esclafat, sang defluint les nafres, 
posem-lo tots endetxant dins la caixa, 
que el sant Josep farà la contrabaixa. 
I ab dol semblant farem belles obsèquies 
al rei Jesús, i els plors seran la mirra, 
fent-li'n present, que ell ho pendrà per bàlsem. 
Doncs, mai cessem fins tant que el cor esclate; 
batam-nos tant que en mil trossos i trepes 
nos transportem, fent de nostre cos parxe; 
puix per lo Fill lo plant que fa la Mare 
és tal i tant que res no hi acompare. 
Mirem que està ja casi morta i freda, 
i sens record lo cos sobre el sepulcre, 
cobert lo cap d'una ennegrida boira, 
dient que vol fer ab son Fill eclipsi. 
Doncs, nostre cor, cubram-lo d'escur núvol, 
puix no sent jo onsa, vibra ni tigris 
que dins lo bosc o cova plant no faça, 
puix per gran dol ni vol menjar ni caça.






Rafael Alemany

La censura dels llibres de text i el plomall dels governants 





Hem sabut per la premsa que la Conselleria de Cultura, Educació i Ciència ha posat en marxa una operació d'ajust de certs continguts dels llibres de text dels nivells educatius no universitaris a la legalitat estatutària en tot el que afecta als signes d'identitat valencians. Es tracta de pressionar les editorials perquè obliguen els autors a ometre qualsevol referència a la llengua catalana i al País Valencià a l'hora d'al·ludir a la llengua i a l'entitat territorial dels valencians. Els responsables polítics més directes volen que els llibres de text deixen clar que la nostra llengua és el valencià i que el nostre territori és la Comunitat Autònoma Valenciana.
Si bé tota iniciativa política tendent a recordar-nos l'ordenament jurídic em sembla, en principi, lloable i benemèrita, crec que en aquest cas resulta absolutament supèrflua, inútil i fora de lloc. El nom no fa la cosa i, per tant, ni dir que el valencià és la nostra llengua implica negar la realitat científica del nostre idioma, una varietat de la llengua catalana, ni que el nostre territori és la Comunitat Autònoma Valenciana implica que deixem de ser un país o un antic regne. Precisament, pel que fa al segon aspecte, l'Estatut usa al seu preàmbul la denominació històrica de Regne de València i la moderna de País Valencià, sense menyscapte de la denominació de Comunitat Autònoma Valenciana que consagra jurídicament.
Que els llibres de text respecten la denominació oficial de la llengua i del territori no ha d'impossibilitar que els autors, d'acord amb la ciència, puguen explicar l'entitat real d'allò que designen les paraules: és el deure més elemental del docent. Així, mai no hauria de ser il·legal ni, per tant, objecte de persecució, un llibre que afirme que el valencià és una varietat de la llengua catalana ni que el País Valencià és una de les denominacions reals del que històricament va ser el Regne de València i hui l'Estatut anomena Comunitat Autònoma Valenciana. Una altra cosa ben diferent és que els nostres governants no aconseguisquen amagar el plomall de la ignorància, de la mesquinesa i de la vocació inquisitorial.
Pistoleta






1 Ar agues eu mil marcs de fin argen 
2 et atrestan de bon aur e de ros, 
3 et agues pro civada e formen, 
4 bos e vacas e fedas e moutos, 
5 e cascun jorn .c. liuras per despendre, 
6 e fort chastel en que·m pogues defendre, 
7 tal que nuls hom no m'en pogues forsar, 
8 et agues port d'aiga dousa e de mar. 

9 Et eu agues atrestan de bon sen 
10 et de mesura com ac Salamos, 
11 e no·m pogues far ni dir faillimen, 
12 e·m trobes hom leial totas sasos, 
13 larc e meten, prometen ab atendre, 
14 gent acesmat d'esmendar e de rendre, 
15 et que de mi no·s poguesson blasmar 
16 e ma colpa cavallier ni joglar. 

17 Et eu agues bella domna plazen, 
18 coinda e gaia ab avinens faissos, 
19 e cascun jorn .c. cavallier valen 
20 que·m seguisson on qu'eu anes ni fos 
21 ben arnescat, si com eu sai entendre; 
22 e trobes hom a comprar et a vendre, 
23 e grans avers no me pogues sobrar 
24 ni res faillir qu'om saubes atriar. 

25 Car enueis es qui tot an vai queren 
26 menutz percatz, paubres ni vergoinos, 
27 perqu'eu volgra estar suau e gen 
28 dinz mon ostal et acuillir los pros 
29 et albergar cui que volgues deissendre, 
30 e volgra lor donar senes car vendre. 
31 Aissi fera eu, si pogues, mon afar, 
32 e car non pois no m'en deu hom blasmar. 

33 Domna, mon cor e mon castel vos ren 
34 e tot quant ai, car etz bella e pros; 
35 e s'agues mais de que·us fezes presen, 
36 de tot lo mon o fera, si mieus fos, 
37 qu'en totas cortz pois gabar ses contendre 
38 qu'il genser etz en qu'eu pogues entendre. 
39 Aissi·us fes Dieus avinent e ses par 
40 que res no·us faill que·us deia ben estar. 





Carles Bosch de la Trinxeria 




Un enterrament






Ha mort l'àvia del mas Roure, la Margarida.

Tan ferrenya com era, tan bé com portava els seus setanta anys! Mai 
parava. Seguda, sobre un escambell a la vora del foc de llar, tot filant o 
fent mitja, cuidava de fer bullir el perol del beurall dels porcs, que era 
la seva feina predilecta.

Quan el sol de primavera venia a despertar la masia dormida pel llarc 
hivernàs de neus i glaçades, feia com la cotoliva. Seguda al pedriç de la 
porta forana, al repetell del sol, refilava amb veu tremolosa una 
cançoneta del temps del seu fadrinatge.

Seca, pergaminada, escardalenca, quan els dies de missa baixava a la 
parròquia, a Espinavell, amb la Tinó, la seva néta, amb ses curtes 
faldilles blaves de sargil i sa caputxa blanca de baieta, dreta i trempada 
com un gínjol, vistes de part darrera semblaven mare i filla.

Pobre Margarida! La seva mort ha estat ben sobtada i no ha pas 
malaltejat gens.

El dia abans filava a la cort dels bous. Al vespre, per sopar, se feu 
una sopa bullida de pa de sègol i fajol. Se la menjà amb prou gana, però 
se n'anà al llit més d'hora que de costum, perquè deia que tenia fred i no 
es podia escalfar ni a la suau temperatura de cort dels bous.

No era d'estranyar que tingués fred, vella com era. Havia caigut una 
nevada de quatre pams i les agulles de gebre que penjaven del teulat de 
lloses, semblaven ciris del monument. Havien de fer fondre el gel per 
tenir aigua potable, tot era glaçat i sepultat de neu.

Dormia amb ella la Tinó, joveneta de dotze anys, per escalfar son cos 
sempre arraulit de fred.

Aquella nit havia deixat de nevar. Bufava la tramontana, escombrant 
la neu dels rasos, enlairant la polçaguera del torb que es ficava per les 
escletxes dels batents del finestró i per les goteres del teulat, de 
manera que dins la cambra i a sobre el llit on dormien l'àvia i la néta, 
hi havia, a la matinada, quatre travessos de dit de neu.

La Tinó, malgrat l'ardentor del seu cos jovenil, tremolava de fred i 
com més s'arrimava a la seva àvia més fredor tenia.

A trenc d'alba s'aixecà, petant-li les dents, tremolant com una 
fulla. Com se podia escalfar amb la seva àvia si feia més de quatre hores 
que havia mort! Era freda i rígida.

Quina mort més sobtada! Podia haver estat de congestió cerebral 
fulminant.

La mort de l'àvia Margarida succeí als encontorns de Nadal. Havia fet 
dies serens de fortes glaçades. Les quatre vaques i l'escamot d'ovelles 
aprofitaven per anar a pasturar la poca herba que trobaven al peu dels 
marges, a racés del vent geliu. El pàl·lid sol del dia, sense escalf, 
donava animació a la masia del Roure. L'Andreu el masover, i sa muller, la 
Mònica i la llur filla Tinó, tractaven d'anar a Camprodon, a missa de 
mitja nit, aprofitant un formós clar de lluna. Fins l'àvia també hi tenia 
d'anar.

Pobre àvia! No es pensava pas que la mort li vingués tan aviat!

A la casa hi havia un gran trastorn. Ademés de l'aflicció que sentien 
l'Andreu, la seva nora i la Tinó, calia afegir-hi la dificultat en que es 
trobaven per a fer-li dir el bé i donar-li sagrada sepultura.

El mas del Roure és un dels masos de l'alta muntanya de més elevació 
en la comarca del Riutort, a una hora més amunt d'Espinavell, sobre la 
falda de la serra que baixa de Costabona i divideix la conca del Riutort 
amb la del Ter.

Es un dels masos qual únic producte son el bestiar de llana i boví. 
Cria sègol, fajol, trumfes, i en les feixes del torrent una mica de blat 
de moro.

A l'istiu hi fa de bon estar por les regalades fonts que el rodegen. 
Però a l'hivern, tan llarc i fred, un se pregunta com aquells pagesos hi 
poden viure, sense arbres, sense llenya per escalfar-se. Cremen canoques 
de blat de moresc i alguna ginesta. A l'istiu van a dues hores lluny, a 
les pinedes de Setcases, a cercar feixos de llenya per escalfar el forn i 
teia per la lluminària.

Si encara hi hagués bones portes i finestres amb vidres! Però això 
pla. Les finestres, o millor dit els finestrons, se tanquen amb batents 
esquerdats, mig consumits, afermats amb una barra de pí. I el teulat amb 
lloses? Son tantes les escletxes i goteres que a la nit quan jeuen al 
llit, veuen brillar les estrelles.

A l'hivern, quan fa torb, la gent se desperta amb un pam de neu sobre 
el llit.

Tenen ventura de la cort dels bous por escalfar-se. El baf tebi i 
saludable del bestiar els hi dóna temperatura suau. Tothom s'hi recull. 
Els homes hi fan esclops, hi esclen la llenya, i les dones hi cusen i hi 
fan mitja.

La cuina seria resguardada si cremessin llenya a la llar. Però la 
xerada que fan de brancs de ginesta i canoques de blat de morosc dóna poc 
escalf. Tot just fa arrancar el bull a l'olla de cols i trumfes. El fum 
que s'hi fa passa més pel finestró que per la xemeneia. Una capa de sutge 
envernissa el sostre i tapa hermèticament ses escletxes, formant 
estelactites lluentes.

Els pagesos, acostumats de petits al rigor dels hiverns polars 
d'aquelles muntanyes, es burlen del fred, encara que el termòmetre marqui 
vint graus sota zero. Però del que no es burlen és de la neu, llur 
terrible enemiga, que els obliga, a ells i al bestiar, a estar tancats a 
casa llargues temporades. Si la nevada comença a caure al desembre, com 
que els dies curtegen i el sol no té força per fòndre-la, tenen d'esperar 
que els dies s'allarguin perquè vingui el desglaç.

Això de fer-li donar sepultura sagrada a l'àvia Margarida, del mas 
del Roure, no calia pensar-hi. Quatre pams de neu! Qui s'arriscava a fer 
una hora de camí per anar a Espinavell a avisar a mossèn Benet, el senyor 
rector? Hi havia pena de la vida. Però, per altra part, no es podia 
guardar la difunta molts dies, per més que el fred detingués la 
descomposició. Tampoc havien trobat, ademés, cap fustatge per fer-li el 
taüt.

Pobre àvia! La tenien ageguda al llit, les barres lligades amb un 
mocador, la creu de fusta de l'espona del llit de la seva cambra posada 
sobre el seu pit. Porta i finestró eren oberts, per a que entrés l'aire 
glacial de la neu. Embolicada dins un llensol, era tota enrampada, tiessa, 
com una mòmia glaçada.

Cada vespre la família i el servei de la masia deia el rosari a la 
cort dels bous per l'ànima de la difunta.

Al cap de cine dies els hi va semblar que tufojava. Si l'haguessin 
enterrada de neu l'haurien conservada molt més temps, però no ho van fer 
perquè haurien cregut profanar-la.

Aleshores resolgueren de portar-la a la parròquia por a donar-li 
terra sagrada. Aprofitaren una nit que la neu era ben gelada per a 
poder-la portar sense risc d'enfondir-se. L'Andreu es carregà a coll el 
cos de la seva mare embolicat amb el llensol.

No pesava gaire, pobre àvia! Era tan seca! I així sortiren del mas.

Quin lúgubre enterrament! L'Andreu, amb el cos de la seva mare, va 
passar al davant. Porta un llarg garrot a la dreta, i el braç esquerre 
reblincat sostenint la difunta lligada a les seves espatlles. Darrera 
d'ell la Mònica i la Tinó, el pastor i la porquera. Hi havia un cel seré, 
estrellat. Sembla que les estrelles ja diuen el gran fred que fa. La 
gruixuda capa de quatre pams de neu que cubreix la terra, és dura com un 
roc. Sense el garrot que tots porten i els peus calçats d'esclops ferrats 
de claus punxeguts, en baixar per aquells rostos no s'hagueren pogut 
aguantar.

Començava a fer-se de dia quan arribaren a la parròquia. Un silenci 
de sepulcre envolcallava el poble mig enterrat de neu, no s'hi veia cap 
llum. No se sentia lladrar cap gos ni cap xemeneia fumava.

L'Andreu deposà el cos de la seva mare sobre el pedriç de davant de 
la porta de la rectoria i trucà. Tot seguit se sentiren els lladrucs d'un 
gos. S'entreobri una finestra i aparegué un cap cofat de barretina blanca.

-Què hi ha? Què voleu? Qui sou?...

-Mossèn Benet, som els del mas del Roure que venim per enterrar 
l'àvia, morta fa cinc dies.

-Bé ja va...

Baixà Mossèn Benet a obrir la porta del carrer. Els feu entrar i va 
dir a l'Andreu:

-Però, sant home, com vols que amb un temps tan esgarrifós jo vagi al 
mas del Roure?... I com ha mort la pobre Margarida?

-L'hem trobada morta al llit.

-Pobre dona! Sense sagraments!... Déu l'hagi perdonada!... Però, ja 
ho veieu, m'és del tot impossible puguer pujar al mas. Baixeu-la i li 
donarem terra sagrada.

-Ja l'hem baixada. La tenim aquí a fora, sobre el pedriç, embolicada 
amb un llensol, perquè no teniem cap post per a fer-li el taüt. I com ja 
fa dies que ha mort, no la podem tenir més a casa. El fred l'havia 
conservada fins ara.

-Ai, pobre gent! Que en sou de plànyer! Entreu el cos a l'entrada. 
Pugeu a la cuina, farem foc i vos escalfareu. Tu, Andrea, ves a avisar al 
fuster perquè li faci tot seguit el taüt. Mentres tant un bocí i l'escolà 
anirà a tocar a morts. A les set diré la missa en sufragi de la seva ànima 
i quan aquest temps rigorós s'hagi esbargit, li celebrarem els funerals, 
perqué hi puguin assistir els parents i els amics. Ara la portarem al 
cementiri i si la neu és massa gebrada per a fer-li el clot, s'hi tirarà 
un perolat d'aigua bullenta per a fòndre-la i desglaçar la terra.

Quan el fuster va portar el taüt per ficar el cos i clavar-lo, trobà 
l'àvia del mas del Roure desembolicada del seu llensol, tota reviscolada, 
plena de vida, seguda al pedrís de l'entrada, i dient al fuster que avisés 
a la seva nora perquè tenia molta gana i volia que li fés una sopa bullida 
per treure's el fred de sobre.

-On és el cos que s'ha de clavar? -li va preguntar el fuster.

-No se pas el que'm dieu. Al mas no s'ha mort ningú, que jo sàpiga.

-M'han dit que s'havia mort l'àvia.

-Ai! pavana, més que pavana! Això us han fet creure? No som pas als 
Innocents? L'àvia soc jo.

-Ai batua!...-i s'en pujà a dalt a demanar explicacions.

Baixaren Mossèn Benet, l'Andreu, la Mònica, la Tinó i demés gent de 
la masia. Tota l'entrada de la rectoria era plena de gent del poble, 
preguntant que passava, si havia mort la majordona, si Mossèn Benet 
l'havia resuscitada amb fregues de ruda al clatell. Tots deien cada ú la 
seva, sense poder-ne treure l'aigua clara, mentres la Margarida, que es 
creia al mas, demanava sopes bullides i deia que tenia fam.

Mossèn Benet, en véurela tan trempada, donà gràcies a Déu, explicant 
a la gent el fet singular i especial que acabava de passar.

La mort aparent de l'àvia del mas del Roure no era més que un estat 
catalèptic comatós, degut al fred de vint graus sota zero. L'escalfor de 
la rectoria la reanimà. Pobre àvia! Havia fet com la marmota i poc s'en 
mancà que no l'enterressin viva.

Les ploralles del mas del Roure se tornaren rialles. Assistiren tots 
a la missa que mossèn Benet celebrà en acció de gràcies.

A les nou, quan la neu era encara ben gelada, s'en entornaren al mas 
amb l'àvia, la qual en arribar es menjà tres plats d'escudella de tanta 
gana que tenia!






Maria de Bell-Lloc 




La filla del mar





Quietes eren les aigues de l'immensa mar. Les seves ones manses 
besaven la platja de l'Estartit i l'alt Mongrí allargava les seves ombres 
agegantades en veure's abandonat pel sol.

Davant seu, enfront de la desembocadura del Ter, les Illes Medes 
treien els seus caps descarnats i punxeguts damunt les aigues i un vol de 
blanques gavines descendia fins a elles i es tornava a remuntar.

Una barca tripulada per un sol pescador acompanyava a un foraster a 
la més gran de les illes, allunyant-se de la platja poc a poc.

No és que el foraster tingués feina en l'illa, habitada només que per 
un oficial i una petita guarnició. Únicament la curiositat li feia 
empendre aquell camí.

Van fondejar a la cala i, després de desembarcar, el nostre curiós 
viatger va inspeccionar les fortificacions que s'hi varen fer anys enrera 
i que serveixen per vigilar la costa, les quals inutilment bombardejaren 
els francesos. Va resseguir després l'edifici que serveix d'hospital, els 
magatzems on es guarden els queviures i la pólvora, la casa del governador 
i les habitacions de la petita guarnició i els pocs homes que hi viuen, 
algunes d'elles fetes dins la mateixa roca.

L'illa és alta i de roca guixosa, així és que poca vegetació va 
alegrar la vista del viatger. Unes quantes cabres i ovelles pasturaven per 
entre les roques sense ésser guardades per ningú i alguns soldats cullien 
els agres fonolls marins per fer-s'en el sopar.

Ja es feia tard i res hi havia per veure en aquella poc menys que 
solitària roca. El viatger va dir al pescador que apariés la barca.

Anava ja a embarcar-se, quan cinc o sis homes estranyament vestits i 
amb cares i gestos més estranys encara, van sortir del peu del mar i van 
començar a pujar pel rocam amb gran lleugeresa i per un lloc que semblava 
inaccessible.

-Qui son aquesta gent? -va preguntar el viatger.

-Son els pescadors de corall, que aquí s'hi cria en gran abundància 
-va respondre el pescador.

Fins que van desaparèixer dels seus ulls atónits els va estar mirant. 
Després es va ficar dins de la barca per tornar a Torroella.

Però una figura estranya li va fer detenir el braç del mariner que es 
posava a remar, i senyalant-la amb el dit li va preguntar:

-Que és alló?

El pescador va dirigir la vista vers aquell indret i va fer un 
moviment de recel i de disgust, procurant allunyar-se.

-És una persona o és un animal estrany?

-No sé que dir-li -va respondre el mariner -la seva figura, encara 
que ferestega, és d'home, però tothom fuig d'ell com d'una bèstia fera.

-I perquè?

-Ell fuig de la gent com si se l'haguessin de menjar. Sempre està 
esfereit i amagant-se de tothom. Té el seu cau dins d'aquesta roca que ara 
el sosté, no viu més que de fonolls marins i d'algun tros de pa moreno que 
algú li tira des de dalt, com ho podríen fer amb un cà. Passa el dia 
pescant corall i la nit corrent per aquestes roques en els llocs mes 
difícils, com si fos un ocell. Ningú sap d'on va venir ni qui és. Amb 
tants anys que és aquí potser ni ha parlat amb dues persones. Diuen que té 
una veu que no sembla d'home, sinó l'udol d'una bèstia. N'hi ha que diuen 
que té part amb el diable, i potser està protegit per ell, doncs ningú 
pesca com aquest home els mes formosos coralls, ningú com ell es llensa 
als més grans perills, com si cerqués la mort. Però ningú s'escapa dels 
perills com ell...

En aquell instant aquell home, o figura d'home, que fins aleshores 
havia estat inmóbil com una estàtua, va fer un moviment tan sobtat i tan 
brusc que el viatger de la barca va creure que queia al mar, estrellant-se 
entre les roques. Però no va succeí pas aixó. No va fer mes que canviar de 
posició com un autómata, i quedar-se clavat dalt d'una roca mes alta, fixa 
la vista en un punt del mar, prop de l'Illa Petita.

El pescador, observant la sorpresa del seu company, li va dir:

-És que ha sentit la filla del mar.

I efectivament amb la quietut de la vesprada i al ritme vagorós de 
les onades, es va sentir una veu molt dolça i una armoniosa i trista 
tonada.

-La filla del mar? Què vol dir aixó? -va preguntar el viatger sempre 
mes admirat.

-Tampoc se sap qui és. Uns diuen que quan aquest home va arribar aquí 
duia una nena que molts creien que era la seva filla, però a la qual mai 
se li va sentir dir-li el nom de pare. Altres diuen que la va treure del 
fons del mar del qual és filla, un dia pescant coralls. El cert és que 
ella i ningú més exerceix un poder tan gran sobre aquest home, que a la 
seva sola veu tremola, plora o riu i que amb una mirada ella li fa fer el 
que vol. Els millors coralls que pesca son per ella i dels que ven li dona 
també el producte, no guardant-se mai res per ell.

«En quan a ella, ferèstega també, com el seu pare, o alló que li 
sigui, no parla mai amb ningú, sinó per necessitat, ni surt d'aquestes 
illes només que per passejar pel mar amb la seva barca petita i graciosa 
que condueix ella mateixa.

«Desdenya asprement a tots els infeliços que, atrets per la seva 
formosor, han tingut la fatalitat d'enamorar-s'en. Molts diuen que, com a 
filla de l'aigua, no pot estimar a cap mortal. Altres diuen que potser és 
filla d'alguna sirena, i que el que ella procura és desesperar els homes 
per atreure'ls més i dur-los al fons del mar. Si la vegèssiu que formosa 
és! Ornada sempre de riquíssimes branques de corall, amb els seus ulls de 
foc, amb la seva bellíssima cabellera negre i el seu rostre tan bell! Si, 
és bella, però de una bellesa tan estranya que a tothom sorpren.

-I perquè no hem d'anar a vèure-la?

-Déu ens en guardi!... -va dir el pescador. -Ningú no s'atreveix i no 
seré jo qui em veuré atret i perdut per la sirena!

Amb tot i les raons del pescador el viatger no va desistir del que 
volia i amb bones paraules i amb bones monedes, va convènce'l que dirigís 
la barca envers l'Illa Petita.

Havia ja entrat el vespre i la mística llum perduda il·luminava 
aquelles grans roques que eixien a flor d'aigua, en les que corrents 
perill d'estrellar-s'hi els qui no en siguin molt pràctics. I aquella mar 
immensa i blava tenia encara un rastre de llum brillant, com si la claror 
eixís del seu fons, d'un palau de fades fet de crestall i argent brunyit.

El mariner remava amb tota la seva força ajudat pel curiós viatger, 
per acostar-se a la lleugera barca en la qual la filla del mar cantava 
graciosament i descuidada, deixant-se portar per les onades.

Quan van passar prop de la roca en la qual havien vist el bús, aquest 
encara estava allí en la mateixa posició i fixos els ulls en la formosa 
donzella. El cant d'aquesta arribava ja clara i distintament als de la 
barca que s'acostava:

«Voga barqueta per mar endins,
ones salades, dolces remors
aures marines que tan estim,
deu-me l'amor!...
Voga barqueta,
amb poc remor,
que al lluny ja oviro
mon dolç amor!...
Barqueta meva, ves-te allunyant,
de vora platja, de vora port,
i, vent en popa, ves navegant
envers l'amor!...
Voga barqueta,
que sent el cor,
com va acostant-se
el meu amor!...»


Els de la barca ja havien arribat aprop d'ella sense que, distreta 
amb el seu cant, se n'hagués donat compte. Així el viatger la va poder 
mirar tan com volia.

La seva bellesa era veritablement sorprenent. Els seus ulls, el seu 
perfil, la seva boca, tot era del mes acabat i perfet que es pugui 
imaginar. El seu mig destrenat cabell d'atzabeja era graciosa i 
descuidadament ornat de bellíssims coralls i de les seves orelles ne 
penjaven també rics i desiguals tronquets posats al etzar i sense polir. 
Els seus peus petits i descalços reposaven damunt d'un feix de fonolls 
marins secs, posats allí sens dubte pel bús i la seva bella figura es 
vinclava dolçament al compàs del seu cant.

Il·luminada per la lluna, aquella bellesa tenia un atractiu tan 
particular, que no va estranyar el viatger en vèure-la que se la tingués 
per un ser sobrenatural. No obstant, mes que la seva gran formosor i els 
seus atractius, li va venir al foraster un record vagorós, un fet de díes 
llunyans que el tenia absort mirant-la.

Recordava que un dia, en arribar a casa seva tornant d'estudi, quan 
era molt petit, la seva mare l'havia agafat i el volia portar a una casa 
de mes lluny dient que no volia que ja tan petit vegés horrors. Recordava 
que ell es resistia tant que a la fi la seva mare el va deixar i que 
aleshores ell va cridar a una veïna, la qual l'amanyagava sempre, per 
contar-li com el volien treure d'allí. Recordava, i aixó ho recordava ben 
clarament, que en entrar a l'habitació d'aquesta el primer que se li va 
oferir a la vista va ésser el seu cadàver sagnant rodejat de moltíssima 
gent i entre ells el seu marit que plorava desconsolat.

La filleta que tenia havia desaparegut.

Es va dir que la jove i formosa veïna, abans de casar-se havia tingut 
amors amb un mariner el qual, creient-lo mort, el va oblidar per un altre. 
Es va dir que dos díes abans d'aquella tragèdia s'havia vist al mariner 
enraonar amb ella i que tot aquell dia havia rondat la casa.

S'el va cercar per tot arreu, però enlloc es va trobar a aquell home 
ni a la filla petita de la desventurada, que no havia comés altre crim que 
oblidar al que creia difunt.

Perquè el rostre d'aquella filla del mar duia a la memòria del 
viatger aquella història trista? Era que tenia alguna semblança amb la 
formosa veïna d'altre temps? Com mes ell la mirava, mes viva a la seva 
memòria es presentava aquella escena de dol i l'amorosa jove que tan 
l'amanyagava quan era petit. No va veure aleshores a l'assassí de la pobre 
mare i al robador de la filla, i no obstant, en aquell moment i en 
recordar-lo, la figura de l'home de les roques li va venir al pensament.

Un brusc moviment de la donzella i l'haver parat el seu cant, el van 
distreure dels seus pensaments. En donar-se compte ella dels seus 
perseguidors, va pendre precipitadament els rems i com una cèrvola 
perseguida va bogar vers el Cavall Bernat, o sigui vers la mes solitària i 
inaccessible de les illes i en la qual no hi ha mes que roques i no es veu 
mai visitada per ningú.

El pescador va tocar el viatger pel braç i li va senyalar una cosa 
negre que nedava desesperadament i com abordant-los, envers ells. El 
viatger va fer tots els esforços per allunyar-se d'aquella ferèstega i 
repugnant visió.

Amb una gran llestesa la noia va arribar a l'illa aquella i, atracant 
la barca a una roca punxaguda, lleugera com una daina es va endinzar illa 
endins.

El viatger, impresionat pel record que la seva imaginació li duia, va 
alçar la veu i va pronunciar el nom de la seva desgraciada veïna. Al seu 
crit hi va respondre un altre crit, ferèstec, afrós, indescriptible, i 
l'home de les roques bambolejant-se damunt les aigues, va semblar per un 
moment que s'anava a ofegar. Després, va alçar la testa de groixuts i 
caragolats cabells, i amb els seus grossos ulls desmesuradament oberts i 
en l'esguard dels quals s'hi llegia el crim de Caí, els hi va llensar una 
mirada terrible i va lluitar un moment per a conseguir-los, reculant 
totseguit tremolòs i espaordit, mirant a tots costats com si temés que 
l'agafessin i contenint la respiració.

En ser un tros lluny van sentir encara la melencólica veu de la 
donzella cantant dolça i tristament, com dolços i tristos son els records 
de la felicitat passada.

«Les amples veles desplega el vent
que a mars llunyanes duu l'aimador,
i amb ell s'emporta mon pensament,
envers l'amor!...
Ai no, barqueta,
no boguís no,
perdut per sempre
tinc mon amor!...»


El viatger no va poder oblidar mai aquella nit. Li semblava reveure 
aquella poètica aparició en mig del mar, solta al vent la cabellera, 
ornada de coralls, il·luminada per la lluna, i cantant aquella trista 
tonada, i sempre que recordava aixó li venia a la memòria aquella escena 
de mort i de dol que va presenciar quan era petit.

Creient que era un deure de la seva consciència averiguar quina 
relació podien tenir l'home de les roques i la filla del mar amb aquells 
fets, va donar part de les seves sospites i acompanyat del batlle i de 
l'agutzil, va tornar a les Illes Medes.

Els bús i la verge dels coralls havien desaparegut ja feia dies. Es 
trobaren senyals d'haver-hi habitat en la roca en la qual ell se solia 
estar.

Però, per mes que van fer, no es va poder saber res mes d'ells.






Víctor Balaguer 




Balada de Carlemany


Quant Mahomet, el rei moro de Girona, va saber que s'acostava Carles 
el Gran, va muntar a una de les més altes torres de la ciutat en companyia 
del seu privat, un francés renegat que es deia Vifri.

Van veure des de allí una immensa extenció, i, entre la verdor de les 
boscúries, unes estranyes màquines de guerra que movien els seus braços.

Mahomet, el rei covart, va posar-se a plorar amargament.

-Perquè plores, oh rei?, -va preguntar Vifri.

-Ai de mi! Carles, el gegant dels cristians, arriba amb aquelles 
màquines!

-No, -li va respondre Vifri,- encara no vé!

Després d'uns instants de silenci, Mahomet va veure venir una 
crescuda tropa de soldats, que semblaven núvols de llagostes caiguts 
damunt els camps.

-Ai de mi! Ara sí que ve Carles el Gran. Ve triomfant entre aquells 
soldats!

-No, encara no és ell, -li va respondre Vifri.

Van passar uns instants de silenci. Es va veure arribar el cos dels 
guardes i dels ballesters. Darrera dels batallons hi anaven els bisbes, 
els abats, els sacerdots de la casa reial i els comtes.

Mahomet va creure que arribava entre ells Carlemany, i va exclamar, 
amb un terror immens:

-Vifri, baixem i amaguem-nos a les entranyes de la terra, lluny de la 
vista terrorifica del nostre enemic!

Però Vifri va detenir al rei, segur de que Carles no es trobava entre 
aquell exèrcit, i va dir:

-Oh rei! quant vegis que els blats s'agiten en els camps i les 
espigues s'inclinen com per un vent de tempestat; quant vegis els dos rius 
que aquí aprop s'ajunten inondar els murs de la nostra ciutat amb les 
aigues tenyides de sang; quant sentis una remor llunyana que s'anirà 
acostant com el tró, aleshores serà quant podràs dir que Carles el Gran 
s'acosta!

Encara no havia acabat de pronunciar aquestes paraules, quant va 
veure venir pel camí de França una tenebrosa nuvolada. Tot seguit el dia, 
que era clar i pur, va cobrir-se d'ombra. Després, del sí de la nuvolada, 
el tall de les espases va fer brillar pels de Girona un dia mes obscur que 
la nit. Aleshores va apareixer Carlemany, el mateix Carlemany, l'home de 
ferro tot ell vestit de ferro.

Com Vifri havia dit, l'exèrcit feia un brogit que s'anava aproximant 
com el tró llunyà que roda magestuós per la volta del cel.

-Ara sí que el tens aquí a Carles el Gran!, -va dir.

I Mahomet va caure de genolls murmurant:

-Estic perdut!...

I va estar perdut.

Brugidós com un rusc gegantí, l'exèrcit de Carlemany va envoltar les 
muralles de Girona. La ciutat es va engullir tot aquell núvol d'homes de 
ferro que es van llensar pels seus carrers ferint i matant, apoderant-se 
de tot i destruint-ho tot.

Ja Mahomet no era rei de Girona.

Així com un bufarut de tramuntana arrocega l'arbre que ha arrancat de 
soca-arrel, així un alé de Carlemany s'havia endut el seu tron.
    Ja havia acabat l'història del regne de Mahomet. L'espasa de ferro de 
Carlemany havia traçat la creu sobre l'última pàgina.

Guanyada Girona, Carles el Gran va muntar a cavall i amb ell els seus 
homes darmes. Va posar a la ciutat un comte feudatari va pensar en noves 
conquestes.

Per això es va dirigir, seguit dels seus magnats, per les vores del 
Ter i al seu pas extenia l'espasa i deia només:

-Això és meu.

I els moros que habitaven els pobles quèien de genolls, pàl·lids i 
tremolosos, murmurant:

-Això és teu!

La vall d'Amer va presenciar una de les més grans victòries de 
Carlemany. Girona s'havia rendit a la seva presència, els moros dels 
pobles i les muntanyes van caure de genolls al seu sol aspecte, i els 
règuls de Barcelona, d' Osca i de Çaragoça, tremolant en veure que s'els 
acostava aquell home de ferro li van enviar embaixadors suplicant-los que 
els aceptés com vassalls.

Tot s'humiliava davant del vencedor. Valls i muntanyes, pobles i 
ciutats, reis i soldats, tot repetia amb un gran clam el nom de Carlemany.

Carlemany va deixar a Catalunya, com per tot arreu, una fama eterna 
com el mon.


 
BLAI BONET (n. 1926)   
 


El jove 
 

 
ECCE PUER

Ja és ell. Ja espera: ja segueix la terra
com el roure aterrat segueix el cel.
Des de la font dels peus mira la serra:
no en sap l'altura, però en sent el bel
que hi fa la vista sense l'Ull dels ulls,
que, d'arbres, rius, n'enyora just l'arrel.
Sent que és un llibre viu; n'odia els fulls ...
Vol just sentir; pensar es mor en dos bulls.

Creure és sentir. Tot ell es posà a creure
en el verd taronger quan en tocava
i n'estirava un tarongí per beure.
Necessitava set i set creava
per poder creure en el tarongerar,
que sentia davant i l'abeurava,
acompanyant-lo en el sentiment clar
d'haver un got d'arbre al vel del paladar.

Ara que ja hi veu fort, veu que el roser
és de l'Origen, d'enguany és la rosa,
que surt com el jovent surt al carrer.
Del meu Origen tinc la porta closa,
perquè ca-nostra sigui l'estranger,
com n'és el vol de l'aire de l'alosa.
A tothom tinc obert el sant voler
vinclar el meu verdanquet de magraner.

No digueu, no, que jo vaig massa lluny.
En l'amor ningú no es fa massa enfora.
L'amor va sempre prop, és com l'encuny,
que just signa on el temps ha arribat d'hora.
Sóc qui no té remei però s'exalta,
una tardor de roure que no plora,
perquè és foc cristal.lí d'una malalta,
broixa terra, on patir és ser donat d'Alta ...

 
 

NATACIÓ

El meu pare havia defensat els colors
de la nació, tot nedant lliure
just cent metres a una piscina,
on vuit cordes de plàstic figuraven
vuit carrers tancats per a vuit nacions lliures,
que n'eren perquè solament tenien un noi
només amb un banyador dissenyat en cursiva
com a reclam per a fer publicitat de la raça.

Ahir vaig fer quinze anys. Dels set ençà,
en què els pares em llançaren a la terra
a defensar l'honor de l'Estat a una Olimpíada,
he nedat cada dia cinc mil metres
de braça, de papallona
i, entre estil i estil, mil metres d'esprint.

Avui era dissabte. No tenia
entrenament. He anat al club, però,
on tot de nenes i xicots xisclaven.

Com que tenia lliure no sé què
i el decapvespre, també, perquè he mirat
totes les noies en una nena,
he entrat com d'adormit en un
dels vestuaris no sé jo per què.

No hi havia ningú, just olor d'aigua
al plat lluent de les dutxes i l'aroma
que el pantalon, l'anorac i els eslips blancs feien,
penjats i sense els nois.

M'he amidat i, sense les sabates,
he fet u vuitanta, sense el pare i la mare.
Mai no havia tingut, no amb el llum apagat,
l'acudit de pensar en les edats que travessava
amb el verdanc de les meves altàries.

Un rancor, que començava just a inflar,
em deixondí, com el brusc ventim d'una llendera,
de la son en què jo, feia quinze anys,
vivia adormissat entre les flors
del cotonerar que m'embenava
i em feia creure en una nafra,
de la qual just existia la bena ...

 
 

LO PUS BELL CATALANESC DEL MÓN

Lentes alzines, maternals figueres,
pollancres cristal.lins, dring de font viva,
esclarissades ombres de l'oliva,
armat esvolot mut de romegueres,
el pomerar pintat, fresques pereres,
arrodonida eufòrbia, pleta freda,
amb flors l'albó com d'engruixada seda,
roques llises, capblaus, esparregueres,
pedra amb un liquen, groc com la moneda
del temps que calla entre les caderneres,

blaus, espigats espígols, llentrisqueres
mates enceses, escanya-rossins,
fua aturada dels cabridencs pins
que s'enfilen amb xiulo a les voreres
d'arran de mar, esmusses carritxeres,
escambuixades penyes, vent gregal,
mar: esperit escènic, fonda sal,
roques brescades, conques salineres ...
Ran de rel com llengua romanial
pateix flor el romaní de les caeres.

 
 

DRETS DAVANT LA PORTA

Pitjà el botó esgrogueït del timbre.
Al replà hi havia un callament,
temorec com de greu cosa invisible
en una mena de pietat, no.
No era això. Al silenci del replà,
s'hi sentien, entorn meu i de qui m'hi era
la colla i companyia, unes primes
ombres d'això que anomenem "tendror".
Trigaven a obrir la porta alta,
de llenyam vermell, fosc i enfitat
pel verrim vell, gomós, de les boirades
del port, que era a tocar. Posà una mà,
sense dir res, damunt la meva esquena.
Un espatlló em va estrènyer, allò 
de donar-me entenent que coneixia
la casa, la patrona, molts clients.
Sota la pell vaig jo pensar i sentir
que la tendror era un fenomen fondo,
real, originari: aconseguia
que un home es pogués sentir petit
davant l'altra persona i el menava
a agrair sense els llavis que l'Altre
el tractés com a un ésser petit,
perquè la luxúria és la cara contrària de la tendror.


 
JOAN ALCOVER (1854 - 1926)
 


Cap al tard
 
 



DESOLACIÓ

Jo só l'esqueix d'un arbre, esponerós ahir,
que als segadors feia ombra a l'hora de la sesta;
mes branques una a una va rompre la tempesta,
i el llamp fins a la terra ma soca mig-partí.

Brots de migrades fulles coronen el bocí
obert i sens entranyes que de la soca resta;
cremar he vist ma llenya; com fumerol de fesa,
al cel he vist anar-se'n la millor part de mi.

I l'amargor de viure xucla ma rel esclava,
i sent brostar les fulles i sent pujar la saba,
i m'aida a esperar l'hora de caure un sol de conhort.

Cada ferida mostra la pèrdua d'una branca:
sens jo, res parlaria de la meitat que em manca;
jo visc sols per plànyer lo que de mi s'és mort.

 
 

LA RELÍQUIA


        Faune mutilat,
        brollador eixut,
        jardí desolat
        de ma joventut...

        Beneïda l'hora
que m'ha duit aquí.
La font que no vessa, la font que no plora
        me fa plorar a mi.
        Sembla que era ahir
que dins el misteri de l'ombra florida,
        tombats a la molsa,
passàvem les hores millors de la vida.
De l'aigua sentíem la música dolça;
dintre la piscina guaitàvem els peixos,
collíem poncelles, caçàvem bestioles,
        i ens féiem esqueixos
muntant a la branca de les atzeroles.

        Ningú sap com era
        que entre l'esponera
        de l'hort senyorívol,
        fent-lo més ombrívol,
creixia la rama d'antiga olivera.
        Arbre centenari,
amorós pontava la soca torçuda,
        perquè sense ajuda
        poguéssim pujar-hi.
Al forc de la branca senyora i majora
penjàvem la corda de l'engronsadora,
        i, venta qui venta,
folgàvem i réiem fins que la vesprada
la llum esvaïa de l'hora roenta,
        de l'hora encantada.

        Somni semblaria
        el temps que ha volat
        de la vida mia,
sense les ferides que al cor ha deixat;
sense les ferides que es tornen a obrir
        quan veig que no vessa
ni canta ni plora la font del jardí.
Trenta anys de ma vida volaren depressa,
        i encara no manca,
        penjat a la branca,
un tros de la corda de l'engronsadora,
        com trista penyora,
despulla podrida d'un món esbucat...

        Faune mutilat,
        brollador eixut,
        jardí desolat
        de ma joventut.


 
 

LA BALANGUERA

La Balanguera misteriosa
com una aranya d'art subtil,
buida que buida sa filosa,
de nostra vida treu lo fil.
Com una parca bé cavil.la
teixint la tela per demà.

La Balanguera fila, fila,
la Balanguera filarà.

Girant l'ullada cap enrera
guaita les ombres de l'avior,
i de la nova primavera
sap on s'amaga la llavor.
Sap que la soca més s'enfila
com més endins pot arrelar.

La Balanguera fila, fila,
la Balanguera filarà.

De tradicions i d'esperances
teix la senyera pel jovent
com qui fa un vel de noviances
amb cabelleres d'or i argent
de la infantesa que s'enfila, de la 
vellura que se'n va.

La Balanguera fila, fila,
la Balanguera filarà.

 
 

RECORD DE SÓLLER

Amic, teixiu aquesta visió de la infantesa...
Ja coneixeu la vila d'ombrívols carrerons,
la rica vall de Sóller, entre serrals estesa,
on totes les vivendes tenen un hort al fons.

Era senyor de casa el somni de la sesta;
la posadera em feia senyal de que emmudís,
posant-se els dits als llavis; una verdor xalesta
pel portaló guaitava com auri paradís.

L'hort m'oferí refugi, capçal la soca blanca
del taronger; en l'herba em vaig tombar; l'eixam
d'insectes, com espurnes, brunzia per la tanca,
i em feia pessigolles al front l'espès herbam.

Eren les verdes tiges profunda columnada;
filtrava, ran de terra, l'esguard per allà endins;
dansaven les corol.les de fulla acarminada,
com baiaderes entre pilars esmaragdins.

Llavores un misteri per mi es va descloure,
torbant la fonda calma del cor adolescent:
entrà una jovenesa amb els cabells a lloure
que un raig de sol feria com nimbe resplendent.

Amagatall cercava per treure's una pua
del cos; a totes bandes girà l'ull inquiet;
s'alçà la falda roja, mostrà la cama nua
que més amunt tenia una blancor de llet.

Mon cor, davant la casta nuesa, va suspendre
son ritme; una calrada bullenta vaig sentir;
l'esglai que sentiria la bergantella tendra
que es creia tota sola, si s'adonés de mi!

I el nin va tornar home... Quin esperit dins una
espina de figuera de moro va saltar
a l'abscondit ivori de l'Eva, tan dejuna
de dar-me el fuit de l'arbre simbòlic a flairar?

Mai més l'he retrobada; i veig com aquell dia,
fa quaranta anys, la nina que no em coneix tampoc,
i el món d'una edat nova, inconscient m'obria,
incendiant la porta sense percebre el foc.

Amic, teixiu aquesta visió de la infantesa,
vos que caceu libèl.lules en la presó del rim,
prenent-les per les ales amb tanta subtilesa
que no se perd ni un àtom del matisat polsim.


 
JAUME BOFILL I MATES [GUERAU DE LIOST] (1878-1933)  
 




 
 



 POEMA DEL BOSC; [IV]

Al punt de mitja nit l'espai s'omplí de bruixes.
Són llurs pupil.les xiques, vermelles com maduixes.

En surt un requitzell del fons de cada esquerda,
vestides amb brials de teranyina verda.

Al Pla de Mirambell, dansant al clar de lluna
com una fumarella dissipen la vedruna.

El vianant que es perd sent riallades d'ossos.
Si no fugís de por, cauria fet a trossos.

Les bruixes, mentrestant, s'encalcen afollades
rostos avall i cerquen les aigües encalmades

dels gorgs, d'on a les vores, horribles es despullen.
Amb quin deliqui es gronxen! Amb quin platxeri es mullen.

De ventre amunt es baten per sobre les onades
les filles de la lluna. Són velles i xuclades

com un manyoc d'arrels. Els caires de llurs nines
mostren el brill metàl.lic d'unes fulgors felines.

Els pits sacsejarien, a cada sotragada,
com pellingots inútils. La dura carcanada

dels geps apunta sota la pell tivant i dura.
El nas inversemblant, ratat de corcadura.

Les galtes enfonsades. La llengua viperina
sortia de les goles com una llarga espina.

Mentre la fosca dura, cavalquen la basarda,
però bell punt la nova claror del jorn esguarda,

s'encalafornen súbites en llurs cataus de roques
i àdhuc en les primes esquerdes de les soques

balmades, on serva cada una jaç i estable
i més d'un potinga que els receptà el diable.

 
 

 PÒRTIC

Bella Ciutat d'ivori, feta de marbre i or:
tes cúpules s'irisen en la blavor que mor,

i, reflectint-se, netes, en la maror turgent,
serpegen de les ones pel tors adolescent.

L'ivori té la gràcia d'un marbre constel.lat
d'aurífiques polsines, com una carn d'albat.

Bella ciutat de marbre del món exterior,
esdevinguda aurífica dins un esguard d'amor!

Ets tota laborada amb ordenat esment.
Et purifica el viure magnànim i cruent.

I, per damunt la frèvola grandesa terrenal,
empunyaràs la palma del seny - que és immortal.

 
 

 QUAN EL TEU COR SERÀ BRANCA DE MIRRA

Dona, sé el gust de la teva presència:
la testa, rosa dels vents invisibles,
el pit d'argila que pateix, arbori,
amb un arranc de braços que s'eleven.

Dona, sé el gust d'abraçar-te, i la nosa.
Dona, sé el gust de fugir, d'enyorar-te.
Si el teu record suplirà la conversa,
saber-te lluny no supleix el tenir-te.

Dona, sé el gust de la mort que separa,
alliberant de sospites de canvi.
En el sagrat epíleg de l'incendi,
cendres i fum s'espiritualiten.

L'enyorament esdevé permanència.
Compenetrats, el diàleg és íntim.
La teva ment triaria per falda
quan el teu cor serà branca de mirra.


 
MIQUEL BAUÇÀ (n. 1940)
 



El crepuscle encén estels 
 
 
[142]

Conduïu-m'hi de seguida,
al sepulcre del jardí
de Josep d'Arimatea.
És igual que sigui buit.
Jo vull ser-hi abans que arribi,
mig betzola, impacient,
Na Maria Magdalena.



 


Una bella història 
 
 


SI UNA TARDA ... 

Si una tarda
plou la tristesa i lluen sota el baf
les carrosseries dels cotxes, tot creuant
els semàfors, el fang i el fàstic
de la ciutat humida;
si una tarda
un surt cansat de fer feina i plou,
i plou la tristesa i plou tant que els cecs
s'arrufen sota els portals dins la seva ceguesa,
com pot un aguantar els ulls de les nines
boges, els ulls de les nines lletges!
La letargia, la tarda, la pluja, la pena,
l'esfondrament general,
el neguen tant a un, que un s'aferra,
a on sigui, a una cançoneta grisa i d'amor,
brufada d'esperit.

 
 

SI UNA TARDA ... (versió revisada)

Si de tard plou la tristesa
i relluu enmig del fab
la pintura dels vehicles,
els semàfors creuant folls
la llordesa, el fang i el fàstic
dels carrers humitejats;
si de tard un surt de feina,
atuït, malmès, i plou,
i plou tant que els cecs s'arrufen
als portals darrera els ulls,
com pot un l'aguait permetre
d'una nina boja, hostil,
o el mirar de nines lletges!
Letargia, fosca, error,
calfred, pluja, defallença,
general esfondrament,
tant amaren que un s'aferra
al fremir d'una cançó
que se senti de passada.

 
 

UNA VEGADA ENCARA...

Una vegada encara, anit, torn a pensar
que si no t'haguessis mort com et morires,
jo, a l'estiu, t'hauria recollit
molts feixos de llenya seca per cremar
a l'hivern a la foganya i perquè tu
poguessis adormir-te vora la flama. Aleshores,
els teus somnis haurien fuit per camins de tendresa
i s'haurien omplert de petites illes de felicitat,
petites illes contra la meva trista adolescència.
Per Santa Margarida hauríem anat a la fira del poble,
i després hauríem anat a veure el mar.
Quan la vellesa t'hagués acalat,
jo mateix t'hauria fet un gaiato d'ullastre,
i els verderols haurien xiulat enmig de les roselles.
Jo hauria duit uns calçons apedaçats i descolorits,
i un capell de palla m'hauria tapat un poc els ulls.
Quan les figueres que estan devora el camí
haguessin començat a deixar caure les fulles,
jo mateix hauria preparat un poc de terra per tapar-nos
a tots dos, si no t'haguessis anat fent aquella rialla de morta.

 
 


ELS DIUMENGES, A LA TARDA ...

Els diumenges, a la tarda, al pobre barri
de Santa Marina, a la menuda rambla sense ocells,
amb arbres bruts de fums, amb cinema de dues pessetes,
al bar La Parra, amb el tocadiscs llogat, ballen
els fills dels obrers, sota la benigna mirada
de les mares grasses.
Els nois estrenyes les noies davant la setmana
de por que se'ls ve al damunt. Els nois no parlen.
Les noies somriuen i s'abandonen amb mesura
als braços i al ritme del fox. Les parelles
alternen, tristes, i s'evadeixen ... '... fins a l'eternitat!!!'
El cel és gris, com sempre, damunt el pobre, brut barri
de Santa Marina i damunt les parelles
que s'evadeixen fins a l'eternitat ...


 
AGUSTÍ BARTRA (1908-1982)
 


 
 


-

Quan de mi, finalment, sols quedaran les lletres
posades com ocells damunt els cables tensos
dels esperits fidels als himnes de la vida,
un martell plorarà per la llum apagada.
El dia portarà corones de mimoses.
Potser hi haurà perdó en la mar que no calla.
El sol tindrà a la boca la seva sempreviva
i noves veus diran l'alegria de l'aigua.
Els vent devastarà el fanal i l'estàtua.
Els estius lluiran les seves bruses grogues
i el bastó blanc del cec sonarà als carrers grisos.
Entre les roques aspres i als boscos de les ànimes,
Orfeu seduirà les anònimes bèsties.
Vindran els plenilunis a fer fremir les verges
que esperaran l'amor entre els grills i l'acàcia.
Jo ja no tindré rostre. A mes oïdes d'herba,
el temps farà dringar un cascavell d'estrelles ...

 
 

EL NOU DIA

Sí, hom veurà més enllà d'aquestes estrelles taciturnes,
més enllà d'aquesta llarga nit de mans crispades,
per damunt els meandres de sang i foc,
per damunt els munts de runes fumejants i tenebres xopes de llàgrimes,
per damunt el dolor dels vius i dels morts,
aixecar-se la màgica claror precursora.

Vindrà enmig del gran silenci de tots,
d'un gran silenci inefable de sang aturada i d'ala que s'allarga.
Vindrà lentament com una llum coronada de somnis naixents i d'innocències porugues,
com una plenamar de tremolosa placidesa i d'escumes de pures nostàlgies,
com un bressol curull d'astres recents, d'aigües immòbils d'estupors i d'aurores boreals exànimes.
Pujarà al món com una saba calenta amb anhels celestes.
Les aloses es perdran a l'infinit emportant-se les darreres angoixes,
les neus eternes dels cims es fondran per fer-se abraçada d'ample riu,
de sobte els perfils dels homes tornaran a ésser humans i familiars
i cada ànima serà un íntim repicar d'hosannes.
I a frec encara del record de la finida grandesa heroica del martiri
- espetec de banderes, nervis de clarins, terra a la boca i negres les mans -
els mateixos pensaments faran transparents els fronts i amples els somriures.
Pàtria Nova! Gegant de ferro i de pètals que acabes d'obrir els ulls al teu destí d'escumes i palmeres,
homèrica meravella que sorgeixes de la visió i el suplici	dels que t'han volgut amb l'intel.lecte i amb les venes,
cor flamejant que rodoles pel glaciar d'una Europa pusil.lànime i bàrbara:
quin alè de volcà florit et gronxa? Quina tèbia cascada de vellut t'agombola?
Et redreces al centre de la història viva de la Humanitat com una imatge de bellesa eternal,
amb el geni vindicatiu d'unes races el fecund dolor de les quals grava el seu perfil damunt el granit de la Immortalitat.
Pàtria Nova! Els teus fills predilectes han eixamplat els àmbits dels teus futurs,
han fet rectilínies i infinites les teves rutes.
Comences a caminar pel Tiberíades de la Victòria amb una tristesa majestuosa.
Et saluden des dels fons dels segles tota la bondat i amor de la terra.
 
 

A MOLTS LLOCS D'AQUEST MÓN ...

A molts llocs d'aquest món hi ha grans espais de blat madur
amb cels on les cançons tenen un joiós vol segur.

A molts llocs d'aquest món el dia cau com una poma
- que l'arbre de la nit ha madurat - de llum i aroma.

A molts llocs d'aquest món hi ha torres negres d'anys i pluja
amb campanes immòbils que escolten tota veu que puja.

A molts llocs d'aquest món l'amor triomfa amb ses corones,
i els mars alcen, tranquils, la joia blanca de ses ones.

A molts llocs d'aquest món les hores van trenant sa dansa
de tombes i bressols amb peu lleuger que mai no es cansa.

A molts llocs d'aquest món, blat, cançons, fulles i campanes,
amor, bressols i tombes ... Oh cor feixuc, què més demanes?


 




JOAN BROSSA (1919-1998) 
 


Flor de fletxa
 

 
LES TEVES MANS

Embolcallen amb vels goig i tristesa.
Són sostre d'una xarxa de perfum,
són els ventalls, amor, del meu costum
i serveixen d'espasa a la sorpresa.

M'agraden quan alegen entre el fum
o quan remouen brins de senzillesa;
les teves mans són alegria encesa
i fulles d'un pomer al clar de la llum.

Castellets de l'amor. Flames de ploma.
Són banderetes del teu parlar. Són
i toquen sense pes, clares d'un món

que tu modules des dels teus Bagdads.
Respires per les mans, amor. Són poma
i estel saboner quan renten els plats.
 




Viatge per la sextina
 

 
SEXTINA DEL POETA BARBABRUT I LA SEVA COMPANYA

	A Pepa, que m'ha donat el tema i els mots-rima i ha col.laborat en la composició dels versos


-Si du els botons cordats té les mans brutes,
si seu als balancins el cul li penja,
si el fas anar al barber mostra les ungles
i, si es dutxa amb sabó cada diumenge,
els pantalons li cauen i duu barba.
El seu estudi brut m'omple de pena.

Es creu que anar polit no val la pena
i sempre porta unes carpetes brutes;
la cara amb velles pigues, barbs i barba,
simpàtic i cofoi, quan tot li penja,
si per ell tots els dies són diumenge,
on posa els dits, hi deixa senyals d'ungles.

Si l'has besat perquè es talli les ungles,
t'escaldaràs i escopiràs amb pena.
No m'acompanya al cine cap diumenge.
Només desitja anar amb les calces brutes,
quan es treu el jersei mai no se'l penja
i aboca l'oli en un paper de barba.

Comença amb els cabells o bé la barba
i la brutor li baixa per les ungles;
cada cosa que cau és perquè penja
i només qui s'esmena mereix pena.
Privat per un destí de coses brutes,
dilluns allarga l'ombra fins diumenge.

Baten espesses mates en diumenge,
i el qui no guarda, mai no alça barba.
De pols i paperassa es tornen brutes
les copes d'un arbrat que creix tot en ungles.
A banda i banda, al límit de la pena,
al costat d'un budell l'altre tot penja.

Amb en Joan, però, la vida penja
d'un calendari ras sense diumenge;
el crit es torna veu i no fan pena
les fruites que li creixen a la barba
quan, d'una sola arrel cabells i ungles,
dispersa amb quatre mots les aigües brutes.

No hi ha mans brutes si la salut penja
per dins; les ungles cauen en diumenge,
i fuig la barba, i viure val la pena.

 



Poesia rasa
 

 

L'ESGLÉSIA CATÒLICA ESPANYOLA


I


 Puta paparra, carronya on fermenta
La claveguera de la llum del dia,
Apunta el seu coet lluna opulenta
I implora no fallir la punteria.

Teixeix sotanes una aranya lenta.
Com ballen amb les vides per la via
Que va del militar a la serventa!
Despullen amb les ungles pedreria.

Ens fa de mare i de pare, i s'engreixa
De tèrbola tenebra, i no desdenya
De beneir la reixa de la queixa.

Be mossegaire, mal de tots nosaltres,
Aquesta activitat d'ensenyar els altres
Aplica-te-la, porca, a tu mateixa.

 
 

DESTRUCCIÓ

Nit de gran clar de lluna. Al vespre, quan
Vola un gall sobre el meu cap, inquiet,
I es fan millor les canyes; quan l'imant
Brut i vermell i el pèl llarg són un fet,

Tot caçant mosques, una aranya gran,
Paret avall, ens parla d'herba. He tret
La porta de l'armari. Ombreig restant
Amaga entre muntanyes el secret.

Un monstre esquitxa les muntanyes, gris,
I priva a les formiques llur udol.
Escric damunt les aigües mon avís.

Els catalans sentim cantar el mussol.
Vam perdre la pregunta; i qui té sis
Senys que es pengi i que es banyi en fumerol.


			18 de juliol


 
 

NOCTURNÀLIA

			A Pepa


Pura contra la nit la meva mà,
Riquesa i força em tiraré a l'espatlla;
Busco la calma en el que puc pensar
I on recompença el plany traço una ratlla.

L'home i el seu misteri em sol bastar,
El sofre que copejo no m'espatlla;
Però la suma escapa al seny humà,
I el tro em fa trontollar i el llamp em ratlla.

Però no dic que senti el meu error:
-Omple't d'arrels, oh terra desatesa!
Dialogant entorn del teu amor,

El que retinc, ho perdo amb avidesa:
Ni de morir com penso sento horror,
Ni de pensar com moro em ve tristesa.

 



Poemes de seny i cabell
 

 
LA LLIMA DINS EL PA

Sonet, voldria omplir la teva gerra,
fer-te baixar suau cap a la rima,
condimentar-te amb herbes de la terra,
desfer-te la cotilla que t'aprima;

arraconar forats cap a l'esquerra,
marcar amb petjades la teva tarima,
dar fe del pas dels astres que soterra;
al pa dels mots, però, trobo una llima.

No et vull cuiner, sonet, antiga copa
de rimes. Jo, que escric la fruita amb vida,
no vull prendre la mida a l'alta lluna

ni enterrar l'ombra sota els rocs. Sé d'una
saliva sense nusos; descosida
del teu estoig de roba em ve a la boca.

 
 

PERSONATGE

L'ardidesa del Cid
L'autoritarisme de Felip II
La voluntat d'imperi de Carles V
I el cul i la veu d'Isabel la Catòlica.

 



Sonets a Gofredina
 

 
[XXIV]

Hostessa amiga, amor blanca en el vent
em plau obrir-te sense fullaraca;
el firmament és com un peix que ataca
i el meu amor incendi transparent.

Tu dónes tombs oberta entre or i argent,
tota de lluna, sense ni una taca;
tancada ahir, avui no ets opaca
i t'embanderes de mirar el present.

Tu ets el bosc. Em moc com gra de sorra
i al fons de tu m'has fet blau esteler
del teu amor. Ho diré enllà, diré

la meva joia i arrencaré a córrer
unit a tu, amb força, pel carrer,
torre d'amor, gentil, la meva torre.

 




Antologia de poemes de revolta
 

 
ELEGIA

Salvador, per a tu no hi ha Amnistia;
cap joc de queixes no té res a fer;
però el teu pensament, gall guerriller,
recosirà la llum en el nou dia.

M'empeny el seny, i aquesta ofrena té 
afany de lluita que el fullam canvia;
el teu exemple, vora l'alegria,
darà salut a qui no perd carrer.

La Llibertat, columna de la fruita,
fa clara la diada de la lluita,
que a poc a poc va esdevenint filó.

Rellotge sempre de la gent que lluita,
obres la gàbia a muntanyes. No 
has caiguit pas! Puig Antich, Salvador!


			2 de març de 1976

 
 
 



 
L'U DE MAIG

			A Xavier i Maria Dolors

 
Poble: deixa anar el xàfec i amara la batalla,
estrelles de finestres acuiten la claror,
prou passes endarrera, amunt la revifalla!,
tornem al primer dia de revolució.
Estripa munts de seda i pren altes les atxes,
camina dret, camina, i bat amb noves ratxes
el plany de la foscúria; serenes les torratxes,
respira nova pluja i encén tot el carbó.

A l'ombra s'entrebada la porta d'un nou dia,
no fugis de la ruta, que el pas et darà pa;
la cendra que t'enfonsa pertany a una altra via,
l'hivern no ens ha de perdre si aquí ens donem la mà.
Esclati una tempesta damunt la lludrigada;
que trons i llamps rebatin el curs de la ventada,
contesta a qui et despinta, dóna per acabada
la nit militarista amb sol republicà.

Ajunta escopinades i veuràs com s'allunya,
la venjança de l'ombra et deixarà tot sol;
emprèn la caminada, t'envia Catalunya:
la llum et farà pactes i agafaràs el vol.
Oh sol vivent, tu, poble, aixeca la bandera,
amb gran estrall de brases fes d'estrella primera,
rebenta a fuetades la cabrota amb guerrera
que entenebreix les platges des d'aquell juliol!

 
 

REVOLUCIÓ CONSTRUÏDA

			A Guillem i Pilar

 
Subratlla la raó qui no la té,
la pols ressona damunt l'estructura,
i mar i terra mostren la juntura
girada per la sang i pel diner.

El qui exerceix el poder, no cal fer
embuts, s'omple el barret de confitura,
es torna defensor de la cultura
i en tot ans primeríssim que primer.

Estrofa, crida, deixa't d'ors i emblemes!
El pensament traspua aquests poemes
i obre les ales al vast horitzó.

Guanya amb els seus ocells tots els dilemes
i escampa la certesa que res no
ens cal sinó la Revolució.

 
 
FINAL!

-Havies d'haver fet una altra fi;
et mereixies, hipòcrita, un mur a
un altre clos. La teva dictadura,
la teva puta vida d'assassí,

quin incendi de sang! Podrit botxí,
prou t'havia d'haver estovat la dura
fosca dels pobles, donat a tortura,
penjat d'un arbre al fons d'algun camí.

Rata de la més mala delinqüència,
t'esqueia una altra mort amb violència,
la fi de tants des d'aquell juliol.

Però l'has feta de tirà espanyol,
sol i hivernat, gargall de la ciència
i amb tuf de sang i merda, Sa Excremència!-

Glòria del bunyol,
ha mort el dictador més vell d'Europa,
Una abraçada, amor, i alcem la copa!

 


Furgó de cua
 

 
RICHARD WAGNER EN SEXTINA

Es pon el sol, i els tons se'n van amb aigua.
La llei obre camins damunt la roca.
Veig coses per ventar i retinc molt d'aire,
recluta d'una guerra que m'és terra.
La boira s'ho endú tot, nota per nota,
però els sentits s'encenen i fan flames.

Marquen els límits les darreres flames
i el vidre té banderes a flor d'aigua;
s'obren camins a la primera nota,
i a l'extrem de l'hivern una altra roca
porta a l'origen per graons de terra
que configuren la blavor al seu aire.

Comença l'aigua on just s'acaba l'aire
i l'acció del vent omple de flames;
l'espai convida a posar el peu a terra;
un joc d'arrels igual que foc i aigua
respon als mots amb l'eco de la roca,
que mai no dóna la mateixa nota.

Entre el dia i la nit no trobeu nota
que no segueixi els mots cap al seu aire,
ni ombra que estrafaci roc o roca,
ni drac que no es decanti a escopir amb flames
el gran peix que, adormit, forada l'aigua
i, fugitiu del sol, gira amb la terra.

Quin contrast de promeses ran de terra!
Altes muralles han trobat la nota
que atura les figures. Però l'aigua
apropa els navegants als corrents d'aire;
m'arriben als genolls tants focs i flames,
que veig més transparents els galls de roca.

Aquest sorral abans era una roca;
les mans es tornen fulles, la carn terra;
el pensament empeny i bull en flames
i la paraula empara cada nota.
Els vents segueixen el camí de l'aire,
i el mar s'endú les hores. Sempre l'aigua!

Mai no mor l'aigua ni que piqui roca;
ni el rovell menja l'aire, ni la terra
dóna una falsa nota i mulla amb flames.



			21-II-87




 



Passat festes 
 

 
LA VEU ESCRITA

Passen les hores, els dies, les setmanes.
El mes passat ja és molt de temps.
El rellotge toca contínuament l'hora.
El sol de març tot ho adoba.
(No estem amb un lleó que trepitja els ocells
i té un lloro a l'orella.)
Ara m'arrepenjo en una paret.
He fet servir d'escombra aquests poemes
per netejar racons del pensament.
Alguna vegada m'he pintat de negre,
però les frases han sortit directes
i s'han convertit en una eina
de la tenacitat contra la pega.
A partir d'un cert grau de poder
el judici moral ja no és possible.
Els interessos de les nacions
veiem que pugen sobre els drets humans.
Venen com fan les coses
i no les coses que fan.
La millor sort dels daus és no jugar-hi.
Muntanya avall tothom entra a la dansa.
No hi ha ningú que traci una muralla.
Els catalans preguntem
i els forasters no contesten.
Per això sóc dels qui creuen que l'aigua és trista.
Veig en els sorolls
la prolongació de les paraules.
Encara som lluny d'un cel sense núvols
i a la terra els déus estan en males mans.
La santa obediència al servei de qui
no és sant poc sembla una virtut.
Als llibres sagrats hi surten cucs
que s'alimenten de lletra morta.
Quan estic pensatiu m'agrada tenir obert.
No puc afegir res més
a la veritat que porto dintre.

 
 

PELS JARDINS

Fer sortir del capell cintes i flors,
una tórtora morta dar-la viva;
reconstruir la carta, excepte el tros
que té guardat el públic, em captiva.

Gravar un estel o un triangle en un os
amb força de tenebra venjativa;
de nou i durament saber-se exclòs,
fer un crit d'horror amb remota saliva;

trencar un mirall entre remor de blat,
anar descalç i trepitjar el mercuri,
em captiva. Em captiva la claredat

per afegir tenebra al meu auguri
i desbastar aquest bloc d'eternitat
que no desorganitza cap murmuri.

 






 
FRANCESC BOMBÍ-VILASECA (n. 1975)
 

 POETA DIGITAL
 Pots contactar l'autor a xbombi@lix.intercom.es



 
  
-

 Voler ser i no ser
és la no existència,
és exhaurir les forces

intentant partir una roca
de cent tones 

amb el cap.
És cloure els parpres

i callar.
És obrir la boca

quan no toca
i, això sí,
portar el cap ben alt,
perquè qui no es pentina

res no val.


 
  
-

L'atzar és

circumstancial,
accidental,
animal,
brutal,
mal.
El fracàs no és més
que la posada en escena.

El guix del sostre pobre cau,
causat per la humitat
i l'experiència.

L'essència, vestida de tota forma,

una o una altra,
és sempre la mateixa:

els fonaments,
l'estructura.
Vaig d'un dol que em dol,
no en sé la causa

ni el final,
només

el present que em neguiteja.
 
 
  
 ESPERANÇA PER A LA PAU I AJUT DELS POBLES 
(Altrament, la guerra serà la sort constant d'alguns pobles) 



[I]

Foc, llum, color, soroll de metalls
al camp de batalla, míssils enaltint
el Camp de Mart on el germà és l'enemic
i la sang la llavor de la terra.

Mort, amb un casc i un fusell, soldat
que no sap perquè lluita, no sap què cerca.
Violada una dona, no fou la primera,
la vida li fuig, té un tret al cap.

A l'horitzó una figura nova,
els cabells onejant al vent que s'endú
la ferum dels cossos i porta la llum,
nou camí per al qui un germà plora.

Qui enterrarà els cossos defallits?
Qui sepultarà Etèocles, Polinices,
germans enfrontats per la causa tan simple?
Units descansaran en la nit.

El silenci es farà quan hom vegi
l'ombra del genet i del cavall, fills de l'alba,
quan la Lluna afeblida caurà malalta
i el poble rebrà qualsevol geni.

 



[II]

Foc, llum, color, soroll de metalls
al voltant de la taula, germans tots junts
ballant la sardana, mirant-nos als ulls,
dansant la dansa de nostra terra.

Agafades les mans, ens traurem
la vena que ens tapa la cara, i veurem
tots els pobles del planeta de malalts
plens, sense menjar, sense hospitals.

Bon moment és ja per plantejar-te:
"Com faré per tal que la meva ciutat
trobi pels malmesos soldats llibertat?".
Cridarà el poble: "Caiguin les armes!"
 


[III]

Jove! Tu ets la veu del món!
Canta les victòries del colom!
Missatger del gran Poeta,
fes del color blanc una senyera!

Catilina corromp, Cicerò guanya:
les paraules esdevenen en sa boca
espases que tallen la muntanya:
la conjuració cau com mosquit mort.

Mira la mar! Res s'agita
en el paradís de l'aigua,
les onades acaricien la platja, 
la Lluna acarona el tauró;
la sirena passeja amb el pescador,
junts passen la vetllada.
 


[IV]

La mare arreplega els seus fills:
en manca un i manca el pare,
si tan sols tots aquest màrtirs
haguessin portat millora alguna!

De què ha servit tanta lluita?
Per què tanta mort al Camp de Mart?
Tanta fam els perdedors,
tanta els falsos vencedors...
Tantes llàgrimes vessades, 
sí, de tot cor, amb quin fi?
 


[V]

Quan tot sigui TOT,
seré lliure;
tan sols si tu ets TU,
i TU has d'ésser lliure,
Jo seré.

TOT és plàcid, però no coneix
el TEDI. Virtuts vessen
d'una ampolla, buida
un cop. Els somriures
dels quatre elements desvetllen
la formació d'un nou univers.

El color vermell? "-No existeix:
groc, blanc, verd, blau però,
vermell?. No sé pas quin color és."
El TOT ha parlat. I ho ha fet
sense presses, rítmicament
i encuriosit, amb joia,
ja no recorda la SANG.

 
  
ANDY
2/X/1996, després de veure una exposició d'Andy Warhol

No espero ningú.
Tothom ja ha vingut
i m'ha travessat.
Les sèries figures
repetides diferent
em recorden que
el quart d'hora de glòria s'ha acabat.

Tots em miraven i saludaven
efusivament.
I més tard, la novetat passada,
jo seguia al bar tan sol
com abans havia arribat.
S'ha acabat el meu quart d'hora.

Llavors escric un poema
que em fa part central
del seu món.
Però és tan efímer
com el pas d'una dona
i no es distingeix el principi
del final.
El quart d'hora m'ha fugit.

Passats qui sap si dies o anys
llegeixo aquest poema
amb tots els honors que m'oferiu.
I us faig partícips del meu Temps
i vosaltres, primer, escolteu.
Després, les expressions avorrides
repetides diferent
em recorden que
el quart d'hora s'ha acabat.

No rebo visites.
Tan sols la Mort.

 
 

CARTES DES DE L'ENLLOC
  A la Lissiya Zeravla, pel seu suport moral i constant.



1.- Per què Enlloc?

Ni carn ni peix.
Ni feina ni estudi.
Ni amor ni desamor.
Ni entro ni surto.
Ni sóc ni no sóc.
Però HI sóc.
No sé des de quan
mi fins quan.
Enlloc perquè ningú no sap
on ubicar-me i jo tampoc.
Enlloc perquè és abans
i després de Res.
Enlloc és enllà.
Enlloc és el lloc
on succeeix l'acció.
La immòbil acció
que mai esdevé feta.

 

2.- Enlloc és Res?

No, Enlloc és més.
És un pas.
Un altre pas.
Una corda esgrogueïda
i flàccida.
Un vaixell amb una via d'aigua
que mai no naufraga
ni arriba a Port.
Un terratrèmol
que cap edifici
no ensorra.
Un got ple
que mai no vessa.
Un cendrer que mai no es buida.
Un càncer que no creix
i que no mata.
Un coit interromput.
Una mamada amb condó.
Tocar la guitarra sense mans.
Enlloc és el punt intermig
entre el mar i la platja.

 

3.- Marxar?

Vaig iniciar un viatge
abans d'acabar-en un altre.
Ara viatjo en dues direccions
paral·leles.
Tot és U,
només el sentit
canvia.
I els viatges, aquí,
Enlloc,,
mai no acaben.
Per marxar
haig d'aturar-me
i canviar el sentit
de la conversa.

 

4.- Qui hi ha?

Enlloc és infinit,
com jo no n'hi ha cap altre.
Cada Enlloc és personal
i, és clar, intransferible.
Només hi ha un Enlloc,
que és múltiple.
No hi ha ningú
que m'acompanyi
per portar el compàs
de l'existència.
No hi ha ritma
on tot és uniforme,
unívoc
i uníson.
No hi ha cap dona
amb ulls de gata.
Ningú té nom.
El nom,
l'Únic,
és Enlloc.

 


5.-Per què hi sóc?

Vaig trobar-me Enlloc
sortint de No-sé-on.
Quan la perfecció s'agreuja,
s'engreixa
i s'escurça l'escorça
i els arbres
vomiten
insults d'aire,
llavors quan
el què s'emmetzina,
Enlloc és el refugi
insalvable
on no
hi caben els mots
ni hi cal cap sortida.
És a dir,
on hi ha un
què
no hi cal un
per
i el 
com
és introbable.


 

6.- Què hi ha Enlloc?

Enlloc hi ha cap pàtria
com aquesta.
Enlloc hi ha cap penediment.
Esglésies enrunades
no poden caure
Enlloc.
Enlloc hi ha ulls i mans
i esquenes esguerrades.
Tota la merda
del Món
és Enlloc.
Déu és Enlloc,
i per això no el trobes.
Enlloc hi ha cartells
grans ni petits
ni grans d'adolescents.
Enlloc hi ha absència,
només l'absenta
se'n ressent.
Enlloc hi ha habitacions
d'hotel per cardar
48 hores
sense esmorzar
ni pagar
un duro
-sense parar.
Enlloc hi ha blancs
de xocolata espessa
amb ànima de pirata
en guerra eterna.
Enlloc ningú es casa
per amor,
ni amb el sexe
per bandera.
Enlloc hi ha cap senyera.
Enlloc hi ha guerra.
Enlloc hi ha
Enlloc hi ha Enlloc
hi ha Enlloc
Enlloc
Enlloc
Enlloc.


 





       La pubilla del Vallès         
                         Josep M. Arnau
                                                                       

                                   La pubilla del Vallès

                     Quadro de costums catalanes dividit en dos actes.

                                      Josep M. Arnau

                                            Senyor Flores
   Una criada
   Sagristanes, convidats, músics, poble, xicots, etc.
   L'acció passa en un poble del Vallès, en Catalunya.

                                        ACTE PRIMER

    Sala baixa que representa un menjador d'una casa de fora, acomodada. Porta al fondo
        que dóna al recibidor i altres dos a dreta i esquerra que comuniquen ab les
       habitacions interiors. Mobles senzills i dos taules llargues als costats o al
                        fondo, segons la conveniència de l'escena.
                                         ESCENA I
                                       PAU i FLORES.
   PAU          Ben arribat, senyor Flores! (Abraçantlo.)
   FLORES       ¡Oh querido señor Pau!
   PAU          Com li va?
   FLORES                        Molt bé i vostè? (Ab accent castellà.)
   PAU          Ja ho veu, per ara trempat.
   FLORES       Eso es bueno. ¿Y la Rosseta?
   PAU          Ha sortit, no tardarà.
   FLORES       Vostè siempre el mateix home?
   PAU          Pues, i els mateixos pecats.
                Casi casi l'enyorava...
                Com que no fa falta mai
                a la diada d'avui.
   FLORES       ¡Pues no faltaria mas!
                Yo no dejo los amics...
   PAU          Hombre, gràcies. Siguem francs:
                també en uns dies aixís,
                treu lo ventre de mal any.
   FLORES       I vostè creu?
   PAU                              Què has de creure!
                Si són bromes
   FLORES                              Siempre gat!
   PAU          Home, si per sant Martí,
                aquí a casa, ja se sap
                que tothom té entrada llibre;
                més vostè, que és amic d'anys.
                Aquí tothom s'hi arreplega.
   FLORES       Justo.
   PAU                   Pitjor que a l'hostal.
                Els músics, la parentela,
                els amics, els convidats,
                i els amics dels coneguts,
                i els coneguts dels companys,
                i a l'últim crec que tindrem
                fins els nanos i els gegants
                Si hasta els mossos de l'Esquadra...
   FLORES       Comprendo, sí, sí, verdad.
   PAU          Me n'alegro, senyor Flores!
                Al demés, des que hem quedat
                sols ab la noia, això és trist...
                Después que va morir el gran,
                jo vaig plegar la botiga
                per sortir de maldecaps.
                No em falta lo necessari,
                i com estem sols tot l'any,
                quan ve la festa major
                tinc aquesta vanitat,
                de tenir la casa plena
                de forasters, xics i grans.
                La noia, prou s'hi amoïna,
                mes com té aquell talentàs,
                la seva disposició
                pertot arriba.
   FLORES                      Està clar.
   PAU          Ja veurà quina tropeia!
                Oi aquest any, que va gras:
                Han pintat la gegantessa
                i tenen dos envelats,
                i la cobla del muixins;
                dos colles de comediants
                que fan forces pels carrers,
                passada i dos o tres balls,
                professó ab quatre músiques
                i hasta focs artificials.
                Sortiran els caballets,
                i la patera i el drac...
                No faltaran moixigangues,
                forasters no en faltaran...
                i a casa meva, com sempre,
                no faltarà un bon dinar.
   FLORES       Y sobre todo aquel ví...
   PAU          Prou se'n recorda!
   FLORES                                    Sí, tal.
   PAU          Té casi tants anys com jo.
   FLORES       ¡Oh sí, mejor que el champany!
   PAU          I que alegra les potències!...
                Se'n recorda l'any passat?
   FLORES       ¡Ya lo creo! ¡Que bromazo!
   PAU          Si hasta ens varen fer ballar!
                I bé, doncs, parlem de tot:
                I vostè encara cessant?
   FLORES       No hi ha remei! ¿Cómo hacerlo?
   PAU          Ab tants serveis, és un cas!
   FLORES       Hasta que puchen los míos...
   PAU          Els seus?... Just, els lliberals.
                Té raó, vostè és dels nostres...
                No em recordava...
   FLORES                                    Sí, tal.
   PAU          Bé, home, bé; viva la pàtria!
                Jo hi he derramat la sang...
   FLORES       Vostè ha servit, té raó!
   PAU          Pregunti-ho a n'el meu cap,
                que en el siti de Girona...
                Per'xò em van donar l'estanc
                que he renunciat... No es recorda?...
   FLORES       Recuerdo que ho va contar.
   PAU          Después vaig ser presoner.
   FLORES       ¿Prisionero?
   PAU                            Dels gavatxs.
                Ens portaren a Lió,
                i de Lió a Perpinyà.
   FLORES       ¿Padecería usted molt?
   PAU          Al principi estàvem mal.
                Allò de no entendre res,
                i aquell menjar tan estrany...
                i a cada paraula: bugarre,
                i pocs diners; i tot car...
                Tot és la costum: a l'últim
                ja parlava tan cerrat,
                com qualsevol esmolet...
                i encara em recorda.
   FLORES                                      ¡Ya!
                Pues el francès es difícil.
   PAU          Què, difícil? Això rai!
                D'un porc, en diuen cochon.
                D'un espanyol, un brigant,
                d'un noi, un petit garsó,
                i d'una dona, la fam.
                Les patates, pom de tér
                i el demés, si fa no fa,
                com nosaltres.
   FLORES                             Poco menos.
   PAU          Si allí el parlen els xavals!
                Jo el tenia al cap dels dits!
                De tot, és el començar.
   FLORES       ¿Y qué hora tenim?
   PAU                                         Les onze.
   FLORES       Pues creía que era mas tard.
   PAU          Si és que li corre la rata,
                vagi a la cuina, ja ho sap,
                arregli's vostè mateix...
                A la cambra del detràs
                té la seva habitació,
                preparada, i endavant.
   FLORES       Pues iré con su permís...
   PAU          No me'l té de demanar.
   FLORES       Hasta luego. (Se'n va.)
   PAU          Ab alegria!
                És un beneit del cabàs!
                Ve a treure el ventre de pena,
                i ho fa tan dissimulat
                que passa dos o tres dies,
                menja com un elefant,
                i se'n va com ha vingut,
                dic mal, que se'n va més gras!

                                         ESCENA II
          PAU, ROSETA i ADELA. (La primera ab mantellina, la segona ab xambergo.)
   ADELA        Jesús quina polseguera! (Sacudint el vestit.)
   PAU          Hola, noies!
   ROSETA                         Déu lo guard,
                padrí.
   PAU                   Veniu de l'Ofici?
   ADELA        Sí senyor.
   PAU                         Ja s'ha acabat?
   ROSETA       Ara surten del sermó.
   PAU          Oh doncs encara va llarg!
                I què tal?
   ROSETA                     Per mi, bonic.
   ADELA        Molt profundo.
   PAU                                 En castellà,
                com se suposa?
   ADELA                                Avui dia...
   PAU          Molts no hi entenen borrall.
                I la música?
   ROSETA                         Molt bona,
                ab timbales.
   PAU                            Va, va, va!...
                Tot ho canten a tall d'òpera!
                No m'agraden aquells brams.
                I a vostè què li apareix?...
   ADELA        L'orquestra, molt regular,
                l'església, un poc sufocada,
                la il·luminació, brillant,
                i lo que és la concurrència...
                com a poble, no està mal.
   ROSETA       No digues, que a Barcelona,
                no sé què poden portar
                que no duguen les d'aquí?
                No fa pas tant que hi estat!
                Si jo he quedat sufocada
                al veure un lujo tan gran!
                Tot eren vestits de seda
                tot blondes i tafetans,
                tot velluts i guarnicions...
                i aquells cossos, i aquells caps...
                ab tanta monya i xambergo...
                i aquells ròssecs, i aquells sacs...
                Li dic que el carrer major
                quedarà ben escombrat!
   PAU          I dòs, que s'han tornat boges?
   ROSETA       Jo no ho havia vist mai.
                Sap la noia d'en Romero?
   PAU          Aquella que té aquell nas?
   ROSETA       Porta mantellina ab puntes.
   PAU          Vaja, deixa't d'enraonar.
   ROSETA       Sí senyor, i vestit ab cos.
   PAU          Ca!...
   ROSETA               I arracades de pam.
                Què vol més? La noia Cuca,
                ab un adreç de coral
                i una torera de gro
                tota ab vidrets i agramants.
   PAU          Si cau, quina trencadissa!
   ROSETA       Tot, de lo més extremat!
   PAU          Sí, vamos, allò que diuen,
                més el farciment que el gall.
   ROSETA       La dona del metge nou
                ab un vestit de domàs;
                sombrero ab plomes...
   ADELA                                          Molt ranci.
   ROSETA       I a n'aquí al davant, penjat
                el retrato del seu home,
                ab guarnició de brillants.
   PAU          I bé, com ell és tan lleig,
                bé el té d'emperifollar!
   ROSETA       Les que m'han agradat més,
                les bessones de can Grau:
                tu les coneixes, que mones!
                Vamos, també negaràs?...
   ADELA        Sí, bastant elegantetes...
                Mes a fora, ja se sap.
                Falta aquell gust... L'elegància...
   PAU          Vamos, sí, aquell pols de sal.
   ROSETA       O bé de pebre, que moltes
                tenen cascavells al cap.
   ADELA        Veus? Tu vas molt eleganta!
   ROSETA       Vols dir? De veres?... Quin cas!
                Só de fora, filla meva,
                em falta molt què estudiar!
   PAU          Més de quatre pagarien...
                Bé portes prou mirinyac!
   ADELA        Això del bon gust, no es compra.
   PAU          I què han fet del seu germà?
   ADELA        A la porta de l'església
                l'hem deixat ab uns companys.
   PAU          Jo també vull arribar-hi.
   ADELA        Doncs miri's que farà tard!
   PAU          Porta'm el sombrero, noia.
   ROSETA       Aquí el té ben raspallat. (Lo treu d'un penja-robes.)
   ADELA        Ai que és alt, sembla un navio!
   PAU          Just, i el de vostè un cabàs.
   ADELA        Sempre de broma.
   PAU                                       O de veres.
                Escolta. Saps qui ha arribat?
                El senyor Flores.
   ROSETA                                  Miracle!
                Ja estranyava...
   PAU                                  Què hi faràs?
                Ha anat a passar revista.
                Bé, i què ens dónes per dinar?
   ROSETA       Ai, padrí, dinar de casa.
   ADELA        Ben fet, noia!
   ROSETA                             Pocs entrants.
                Com no són de compliment!
   ADELA        Dius bé, Roseta, està clar.
   PAU          Un dinar de cada dia...
                Vaja un gust pels convidats!
   ROSETA       Sempre hi ha alguna coseta
                de més.
   ADELA                   Ho veu! Ja em sap mal.
   PAU          Per'xò és la festa major!
                Digues.
   ROSETA                   La marxa obrirà
                una arrossada ab pollastres.
                Ja que d'olla, no en fan cas.
   ADELA        Bon principi!
   PAU                               Una advertència,
                fes que no sigui covat.
   ROSETA       Això ho han de fer vostès,
                que procurin ser puntuals.
                Després uns menuts ab salsa.
   PAU          Vamos, un plat de retalls.
   ADELA        Oh, són molt bons!
   ROSETA                                      Deixa dir,
                no hi serà a temps.
   PAU                                        Endavant.
   ROSETA       Luego seguirà un relleno
                de peres de bon cristià.
   PAU          A n'aquí m'aferro, noia.
   ADELA        Li agraden?
   PAU                             És el meu plat.
   ROSETA       Después un poc d'agredolç,
                peix fregit per l'enciam,
                luego costelles d'anyell,
                i a la darreria el gall.
                Per postres, crema, borregos,
                fruita, ametlles i vi blanc.
   PAU          I això en dius dinar de casa?
                Si et descuides!...
   ADELA                                 Ja se sap.
                Pau, que en aquestes diades
   PAU          Dins de la xica, la gran.
                No em queixo molt, al contrari:
                encara has fet poc.
   ROSETA                                     Va, va!
                Jo veig que tots són plats forts!
   PAU          Descuidat, ja es romperan!
                Adiós que és tard i vol ploure.
   ROSETA       Vingui, li arreglaré el llaç,
                vull que faci planta.
   PAU                                          Noia,
                ja fa temps que m'he plantat.
   ROSETA       No veus? Sembla un jovenet!
   PAU          Vols dir, noia? Ha! ha! ha!...
                Tu ets la més maca d'Espanya! (Fent-li una carícia.)
   ROSETA       Gràcies, padrí. Torni aviat.

                                        ESCENA III
                                      ROSETA i ADELA.
   ADELA        Que és alegre!
   ROSETA                              Sempre així!
   ADELA        T'estima molt!
   ROSETA                               També a n'ell.
   ADELA        Llàstima que es va fent vell!...
   ROSETA       És molt cert. Pobre padrí! (Trista.)
                I dòs la teva mamà?
   ADELA        No pot deixar ni un parenostre:
                quan vàrem rebre la vostra,
                ens va dir: hi haveu d'anar.
                Són amics de la família
                i hem de complir.
   ROSETA                                    Molt ben fet.
   ADELA        I he vingut ab en Lluïset,
                i ella es va quedar ab l'Emília.
                Anem a festa major:
                per dos dies qui s'enyora?
                Una es fa càrrec que a fora...
   ROSETA       Mai hi falta distracció.
   ADELA        Vols dir? Tu em dispensaràs.
                Teniu coses que fan riure,
                jo no sé com podeu viure
                sense rambla i sense gas?
                Una que està acostumada,
                cada nit, teatro o concert,
                troba que això és un desert...
                Tu vius aquí sepultada!
                Ai! No et pots afigurar...
   ROSETA       Sí?
   ADELA             Lo que m'he divertit!...
                Perquè tinc molt de partit...
   ROSETA       Doncs mira si el pots juntar.
   ADELA        Juntar els partits? Com? Ab goma?
                M'agraden les divisions,
                i ara estic ab relacions
                ab tres...
   ROSETA                    Què dius? (Molt admirada.)
   ADELA                                     Per fer broma.
                Tinc, vamos t'ho contaré,
                un tinent, que és lo més mono...
                sinó que es dóna molt tono
                perquè és fill d'un brigadier.
                Después, un jove alt i prim,
                que és un gat, un calavera,
                molt graciós... em ve al darrera
                i fa temps que ens escrivim.
                L'altre, fa de corredor;
                és ric, reservat i guapo...
                Ai, Roseta, si l'atrapo,
                és un partit d'allò bo!
   ROSETA       Mes si vols atrapar aquest,
                els altres has d'allunyar.
   ADELA        No, que sempre és bo guardar
                una poma per la set.
                Aixís, defensant el puesto
                estic a veure venir;
                i si un d'ells falla, creu-me a mi,
                sempre em queda el de repuesto.
                Per'xò, semblant expressiu
                a tots, i si algun porfia
                i em tinc de casar algun dia,
                estic per lo positiu.
                Tot lo demés és ximplesa,
                no és veritat?
   ROSETA                            Quedo parada!
   ADELA        Veig que estàs molt atrassada!
   ROSETA       I tu, que vius molt de pressa!
   ADELA        Som en el segle il·lustrat
                i segons les circumstàncies...
                Tu tens les idees més ràncies,
                com no vius en societat...
   ROSETA       Més noves, en aquest punt.
                Si els homes fossen ninots!...
                És dir, perseguí'ls a tots,
                per veure si en cacem un!
                Llavors, la nostra missió
                és una espècie de pesca!...
                Societat, si que estàs fresca!
                Jovent, talleu-ne un patró!
                Jo sé que la que indiscreta
                aula dóna a dos o tres;
                en bon català saps què és?
   ADELA        Explica't.
   ROSETA                      Una coqueta.
   ADELA        Siga coqueta o llonguet,
                les que així ho fan veig que medren.
   ROSETA       Ai Adela! I si ho esguerren?
                Déu mos guard d'un ja està fet!
   ADELA        Sembles un predicador!
                Jo he vingut per divertir-me
                i no pensis avorrir-me...
   ROSETA       Variem de conversació.
   ADELA        Just, i fora coses tristes.
                I què tal el ball de nit?
   ROSETA       Crec que serà molt lluït,
                prepara't a fer conquistes
   ADELA        Vols dir? Conquistes de fora!
                si passen, no hi faré el fals...
                Ja tinc compromés un vals
                ab l'hereu de casa en Mora.
                I espero saber a la fi,
                que en un ball tot se revela...
   ROSETA       Ai! no em facis riure, Adela!
   ADELA        Si en tens cap.
   ROSETA                              Potser que sí!
   ADELA        Tu, vivint tan preocupada,
                no deus reconèixer més
                que un Déu, un rei i un promès?...
   ROSETA       Com tota donzella honrada.
                I és més clar que el mateix llum,
                tal volta ho hauràs llegit,
                que l'amor que és repartit,
                se dissipa com el fum.
                La que el capritxo acaricia
                fent d'amor burla sarcàstica;
                més que cor de goma elàstica,
                és un cor ple d'immundícia.
                La que per loca ambició,
                fingeix passió que no sent;
                no té cor, ni sentiment,
                ni sap què és estimació.
   ADELA        T'expliques com un lletrat,
                fes-te dar un títol Roseta!
   ROSETA       Adela, tu que ets discreta,
                compra un cor, que el tens gastat.
   ADELA        Diuen bé, que en les aldees,
                brilla més, oculta joia.
   ROSETA       Ai quines idees, noia!
   ADELA        Ai, noia, quines idees!

                                         ESCENA IV
                                   Les mateixes i LLUÍS.
   LLUÍS        Hola, pimpollos de casa!
   ADELA        Hola, noi!
   ROSETA                        Adiós Lluïset!
                S'ha passejat?
   LLUÍS                               Un xiquet
                per les voltes de la plaça.
                Hem vist sortir les pollites...
                N'hi ha de guapes!
   ADELA                                      Vols dir?
   LLUÍS        Si estigués molt temps aquí,
                ja em buscaria visites.
   ROSETA       No és tan fàcil com això!
   LLUÍS        Presentant-m'hi ab molt salero...
   ADELA        Me'n vaig a treure el sombrero.
                Tornaré luego. Un petó!
   LLUÍS        Eh! Noies, això no val!
                                   (La besa i se'n va.)
   ROSETA       Per què?
   ADELA                      I ara una abraçada.

                                         ESCENA V
                                      LLUÍS i ROSETA
   LLUÍS        Per què al sentir la xuclada,
                fan migrar?
   ROSETA                         Què és animal?
   LLUÍS        Jo, Roseta? Per què ho diu?
   ROSETA       Perquè sols les bèsties migren.
   LLUÍS        Comparacions que denigren.
   ROSETA       Vostè és el que ha dat motiu...
                Com que ha vist noies guapetes?
   LLUÍS        Tant com vostè, potser no.
   ROSETA       Va! No sigui adulador...
   LLUÍS        És que hi ha poques Rosetes!
   ROSETA       Aquí, a casa, només que una.
   LLUÍS        Com vostè, volia dir.
                     (Ella m'ha obert el camí: anem a provar fortuna.)
                Llàstima que retirada
                en aquest racó de món,
                no brilli com correspon
                aqueixa perla ignorada.
   ROSETA       Gràcies per tant de favor!
                Doncs miri, no es passa mal.
   LLUÍS        Sí, però a la capital
                vostè faria furor.
   ROSETA       Oh! Pues no em moc del país:
                no vull que en vostè es concentri,
                i perquè el furor no els entri
                val més que no hi vagi, Lluís.
                Allí ab tanta hermosa nena...
                Vol callar? Qui en mi repara?...
                Sé que a Barcelona, encara
                no se n'ha perdut la mena.
   LLUÍS        Les eclipsava, li abono,
                i en tot teatro i reunió
                seria l'admiració
                de la societat de tono.
                Jo, com m'agrada lluir,
                i em tracto ab gent d'importància
                sé lo que és gust, elegància,
                i tinc Barcelona aquí. (A la mà.)
                He corregut i he vist molt,
                mes li puc assegurar
                que no he arribat a trobar
                aquesta cara de sol!
   ROSETA       O de lluna, quan fa el ple.
   LLUÍS        I fins li arribaré a dir
                que ningú m'ha fet sentir,
                Roseta, lo que vostè.
   ROSETA       De veres?
   LLUÍS                        Li puc jurar.
   ROSETA       Lluïset, no siga criatura!
   LLUÍS        Si vol la meva ventura...

                                         ESCENA VI
                                Dits, FLORES i luego ADELA
   FLORES       ¿Que no vamos a dinar? (Des de la porta.)
   ROSETA       Senyor Flores...
   FLORES                                 ¡Oh Rosseta,!
                Caballero... (Saludant.)
   ROSETA                          Benvingut!
   LLUÍS        Servidor. (M'ha deixat mut!)
   ROSETA       S'ha d'esperar una miqueta.
   FLORES       Oh! No importa.
   ADELA                                   Ja estic llesta.
                M'he posat de negligé.
                Ai!(Al veure a Flores.)
   ROSETA            Vine...
   FLORES                       A los pies de usted...
   ADELA        Caballero...
   FLORES                          (Buena es ésta!)
   ROSETA       Són amics de Barcelona. (Presentant-los.)
                El senyor, també és amic.
   FLORES       Muy servidor.
   ROSETA       (a part a Adela) És molt ric.
   LLUÍS        Celebro...
   ADELA                       (És guapo!)
   FLORES                                        (Es muy mona!)
   ROSETA       Ja es coneixeran?
   LLUÍS                                    De vista.
   FLORES       Muy fácil.
   LLUÍS                         Apostaria...
   ADELA        La seva fisonomia...
   LLUÍS        Vols dir? (Seguim la conquista.) (Seguint a part ab Roseta.)
   FLORES       ¿Dice usted?
   ADELA                             Luchando estoy
                y reconocerle creo...
                Sí, le he visto en el Liceo...
   FLORES       Podrá ser, mas nunca voy.
   ADELA        Entonces... Una se abisma...
   FLORES       Yo también recuerdo a usted...
   ADELA        ¿En la Rambla? ¿En el café?...
   FLORES       ¡Bien decía yo! La misma.
                En una población grande,
                solo y libre un caballero...
   ADELA        Ah! ¿Con que usted es soltero?
   FLORES       Para lo que usted me mande.
   ADELA        Mil gracias. (És molt finet!)
                Allá se pasa muy bien. (Segueixen a part.)
   LLUÍS        Miri's que estic impacient? (En son grupo.)
   ROSETA       No siga ximple, Lluïset.
                Creu que sense antecedents,
                fa un jove, que poc li costa,
                declaració per la posta,
                i s'admet, i estem corrents?
                Ens creu tan inadvertides,
                de tan flaca condició,
                que a la primera impressió
                hem de quedar derritides?
   LLUÍS        Vostè no sap lo que pot
                la passió que a mi em devora?...
   ROSETA       Sí, después conten que a fora
                les noies s'ho creuen tot. (Segueixen a part.)
   ADELA        Y quién como usted es persona (En son grupo.)
                de posición, pues, de gusto...
   FLORES       No digo que no.
   ADELA                                   (És adusto.)
                No deja así Barcelona.
   FLORES       Verdad que siempre hay que ver.
   ADELA        Se vive con más decoro...
   LLUÍS        Sí, Roseta. Jo l'adoro!
   FLORES       (Y no tratan de comer!)
   ADELA        Y no sé por qué motivo,
                las familias se destierran
                en verano.
   FLORES                       Pues no yerran
                si están por lo positivo.
   ADELA        ¡Es mi sistema!
   FLORES                                El mejor.
                Buena comida, buen trato
   LLUÍS        Roseta, vostè és...
                                             Buen plato (Seguint ab Adela.)
                para postres un primor.
   ROSETA       Li falten anys, experiència...
   LLUÍS        S'enganya, la polleria
                estem a l'ordre del dia,
                pertot tenim preferència!
                I si conquistes volgués.
   ROSETA       Just; faria com Colon,
                conquistaria un nou món...
   LLUÍS        No totes em fan el pes.
   ROSETA       No li fan el pes? Corrent.
                Això rai! Posi la torna.
   LLUÍS        Vostè gasta molta sorna!
   ROSETA       I vostè porta molt vent!
                Siga formal: no repara...
   ADELA        ¡Oh pues no soy exigente!...
   FLORES       Muy cierto... efectivamente. (Distret.)
   ADELA        (No en puc treure l'aigua clara.)
                Si los hombres, quien ignora...
                Las más veces por capricho...
   FLORES       ¡No, si yo no había dicho!
                (Se va pasando la hora.) (Mirant el rellotge.)
   ADELA        Está usted muy pensativo,
                tendrá allí quien le interesa...
   FLORES       Tal vez. (No ponen la mesa,
                ¡nada, ni un preparativo!)
                Yo de franqueza hago alarde,
                y toda vez que no invitan.
   ROSETA       Amigo, com s'aprofiten!
   FLORES       ¡Cómo se va haciendo tarde! (Ab intenció.)
   ROSETA       Adela, t'has de guardar,
                que és molt lince...
   ADELA                                    Tot ho notes!
                Em diu lo que es diu a totes.
   FLORES       Parlábamos de dinar.
   ROSETA       Luego hi anirem.
   ADELA                                  (Quin home!
                Només té que un pensament!...)
   LLUÍS        I bé, resoludament? (En son grupo.)
   ROSETA       Val més que ho prenguem a broma.
   LLUÍS        Això és atroç!
                                      Vaja un cas! (Rient.)
                Ni tan sols una esperança?
   ROSETA       Això fàcilment s'alcansa.
                Esperi.
   FLORES                  No puedo más. (Prenent el vers anterior.)
   ROSETA       I no l'hi distreu la gana,
                aquest pimpollo?
   FLORES                                   ¿Y por què?
   ADELA        Mil gracias
   LLUÍS                         Esperaré. (A Roseta.)
   ROSETA       (És com la seva germana!)

                                        ESCENA VII
                                 Los mateixos, PAU i PEP.
   PAU          No t'ho deia! Aquí els tenim. (Des de la porta.)
                Dos a dos, fent capelletes.
   PEP          No els trenquem les oracions...
   ROSETA       Hola, Pep!
   PEP                          Adiós, Roseta. (Adelantant-se i encaixant.)
   ROSETA       Què tal? Quan has arribat?
   PEP          Ara mateix. Tu com sempre.
                Salut! No sé si ho he dit!
   PAU          Aquí no gastem tiquetes.
   LLUÍS        Servidor!
   ADELA                       Que Déu lo guard.
   PEP          (Ai quin brillo!) Senyoreta...
                                        (Saludant.)
   ADELA        (Llàstima que porti gec,
                és una figura esvelta!)
    Formen tres grups: a la dreta Adela i Flores, al centro de l'escena Pau i Lluís i a
                                 l'esquerra Roseta i Pep.)
   PAU          Bé què els en sembla del poble?
                Els hi agrada? Es diverteixen?
   LLUÍS        Molt bé, no es presenta mal.
   PAU          Quan li dic que és bona festa!
   PEP          Sí, noia, sempre el mateix! (En son grupo.)
   ROSETA       I doncs i els de casa teva?
   PEP          A casa, sempre reeixits:
                tots bons, hasta la mustela.
   ROSETA       Per què no has portat les noies?
   PEP          Què et diré jo... tenen feina...
                I a un l'emboliquen, net.
   ROSETA       Em sap mal, veges, pobretes!
   PEP          A mi m'agrada anar llibre.
   ROSETA       Per fer de les teves.
   PEP                                         Nena,
                ja saps que só bon minyó.
   ROSETA       Sí, com lo llop bona bèstia!
   ADELA        ¿Y no le parece a usted?...
   FLORES       Sí, justament. (¡Que flema!)
                                       (Impacient.)
   ADELA        (Quin home! No fa per mi,
                això és una ànima freda!)
   LLUÍS        I aquí com estan de caça?
   PAU          Moltes perdius, moltes llebres,
                lo que és els tords, passen alts,
                no hi arriba l'escopeta.
   PEP          Digues, qui és aquell pimpollo? (En son grupo.)
   ROSETA       Barcelonina.
   PEP                              M'engresca!
   ROSETA       Cosa nova! Jo diria...
   PEP          Serà xicota de peles?
   ROSETA       No tantes com tu en voldries.
                Lo que té, sí, és molta lletra
                menuda.
   PEP                        Doncs ja estem bé.
                També tinc molta conversa.
                I aquell mosquit?
   ROSETA                                   Son germà.
   PEP          Pues francament, me carrega.
   FLORES       Permítame usted. (Passant al costat d'en Pep.)
   ADELA                                     Com vulga.
                (Aixís, bon vent a la vela!)
   FLORES       Saludo a usted, señor Pep.
   PEP          Qui és?
   FLORES                   Aunque usted no quiera.
   PEP          Ah macatxo! El senyor Flores!
                No l'havia vist.
   FLORES                                ¡Buena es esa!
   PEP          Com estava embarrancadu (Senyalant a Adela.)
   FLORES       Nada, seguint la brometa!
   ADELA        Va, va, un home més pesat. (Que ha passat al costat de Roseta.)
                sempre surt ab la mateixa!
   ROSETA       Que t'estima?
   ADELA                              Vols callar?
                Que és tard, i té molta pressa.
                I aquest qui és? Digues, noia.
                Potser el teu promès?
   ROSETA                                          Ximpleta!
   ADELA        Com sento que us dieu tu.
   ROSETA       És mig de la parentela.
                És un hereu dels més rics,
                del Vallès, de prop d'Olesa.
   ADELA        És molt guapo!
   ROSETA                               Ja en té forma.
                També li agrades.
   ADELA                                    De veres?
                No veus que no és del meu braç?
   ROSETA       Allargant-lo una miqueta...
                Lo que és quan va a Barcelona
                porta paltó i madrilenya.
   ADELA        I ara fa poc me mirava.
   ROSETA       Quan jo et dic que li interesses!
   ADELA        És com tots, no en facis cas:
                si veuen que una és guapeta,
                i forastera...
   PAU                             La paren (En son grupo.)
                o altres vegades l'aixequen,
                li apunten ... i pataplum!
                lladra el gos, i cau la peça.
   LLUÍS        Doncs hem d'anar a les perdius.
   PAU          Bé, no vagi tan de pressa!
   FLORES       ¿Que no vamos a dinar?
   PAU          Si és dejorn! Que no té espera?
                Veurà: mentres paren taula
                sortim a veure la gresca
                fins al portal.
   FLORES                            Vamos pues.
   LLUÍS        Jo...
   PAU                 Veurà les pagesetes
                tan airoses...
   ROSETA                           Bé, padrí!
                Sembla un xicot!
   PAU                                     Doncs què et penses!
                Si em pogués treure vint anys,
                encara us mouria guerra.
   LLUÍS        Bravo!
   PAU                    I si molt convingués...
                Callem, que hi ha roba estesa.
                Que no vens, noi? I vostè?
   ADELA        Ajudaré a la Roseta.
   PEP          Jo també em quedo.
   PAU                                           Cuidado!
                Que et deixo ab dugues princeses.
   PEP          Ja ho podeu dir!
   PAU                                    I d'allò bo!
   PEP          Doncs alante!
                                      Bona peça! (Se'n va ab Lluís i Flores.)
   ROSETA       Veuré com està el dinar.
   PEP          Endavant: apa, mestressa!
   ADELA        Doncs jo també vinc.
   ROSETA                                         Per què?
                Si de seguida estic llesta!
   ADELA        Bé, com vulguis.
   ROSETA                                  (Això vols!)
                (S'han trobat bona pareja!) (Se'n va.)

                                        ESCENA VIII
                             PEP i ADELA. Moments de silencio
   PEP          (Apa, noi, que això és la flor!)
   ADELA        (Si al menos fos del meu braç!)
   PEP          (Ja te digo yo, que és gras!)
   ADELA        (Casi vesteix de senyor!)
   PEP          (Pep, ara et toca envestir!)
   ADELA        (És curt de geni, l'hereu! (Canta dos o tres notes.)
   PEP          Sap que té molt bona veu?
   ADELA        No es burli... pobra de mi!
   PEP          Res d'això.
   ADELA                          Vostè hi entén?
   PEP          És cosa que no em fa el pes.
                M'he gastat molts pocs calés
                a l'òpera, francament.
   ADELA        Això va a gustos.
   PEP                                      Veritat
                cada qual per allí a on l'embrolla.
                A mi, dongui'm balls de colla,
                i au salao! Ja em té armat!
   ADELA        Vol dir?
   PEP                       Sempre tinc targetes,
                sigui en Pau o en Xirivia,
                i vas a la Flor d'un dia...
                la Invencible de Pascuetas...
   ADELA        Oh! Són balls molt elegants!
   PEP          No els donen millors a dins!
   ADELA        I que hi ha joves molt fins!
   PEP          Prou! Casi tots porten guants!
   ADELA        Hi he estat alguna vegada,
                només allò, a donar el volt
                i m'hi he divertit molt!
   PEP.         (Ja la tinc mig encerada!)
   ADELA        I no em causarà sorpresa,
                si avui està bé del tot.
   PEP          Vostè hi tindrà seu xicot
                i ja estarà compromesa.
   ADELA        Oh! No ho crega. Per què ho diu?
   PEP          Perquè sent noia de brillu,
                mai li falta un pacarillu
   ADELA        No m'agrada re exclusiu.
                I si vostè em ve a buscar,
                ja veu que vaig de senyora
   PEP          Sap que és molt engrescadora? (Quadrant-se i amb pinxeria.)
   ADELA        Ai, ai! Que em vol sufocar?
   PEP          Li dic lo que sento aquí.
                Cregui'm. Com se diu?
   ADELA                                              Adela.
   PEP          És de lo que en diem Canela,
                un filet d'allò més fi!
   ADELA        Jesús! Parli més corrent.
   PEP          Com un és curt, no hi arriba.
   ADELA        Per'xò és molt amable!
   PEP                                                (Tiba!)
                Nada, sense compliment.
                Em veu ab tanta frescura,
                i al trobar-la, a vostè, aquí...
                casi no li goso dir,
                he rebut de la freixura.
   ADELA        Ha! Ha!
   PEP                      Pobre del que rep!
                En fi, si em fes el favor...
                Vamos... De tenir l'honor... (Senyalant un ball.)
   ADELA        Ab molt de gust.
   PEP                                     (Alante Pep!)
                Mil gràcies.
   ADELA                           No val la pena.
   PEP          Què vol ballar? Vostè mana.
                Lanceros? Americana?
   ADELA        M'és igual.
   PEP                            Anda, morena!
                L'americana al revés,
                ab el punt, i el sostenido. (Marcant-ho.)
   ADELA        Jo no sabré...
   PEP                                De currido.
                Lo dichu, per compromés.
   ADELA        Si des dels balls del Liceo...
   PEP          Deixi anar, ab totes m'avinc.
                Ah salao! Ja m'hi tinc!
                Apa! Quin repiculeo!
   ADELA        No siga tan extremat!
   PEP          Un vol parlar fi, i es talla,
                i vostè té més metralla
                que cristalls un envallat.

                                         ESCENA IX
                         Dits i ROSETA. Roseta treu roba de taula.
   ROSETA       Ja em tens aquí.
   ADELA                                  (Desconfiada.)
   ROSETA       Sembla que us aprofiteu?
   PEP          Nada: cada u hi fa el seu...
   ROSETA       (I bé, s'explica? T'agrada?)
   ADELA        Oh! Té molt bones faccions!
   ROSETA       Vamos pues, feliç viatge!
   ADELA        Me desanima el llenguatge
                i aquell cos sense faldons.
   ROSETA       Això es pot canviar en un dia.
   PEP          Que pago el pa, jo?
   ROSETA                                      Ximpleses.
   ADELA        Surto a veure les pageses. (Se'n va.)
   PEP          Doncs, alante! Ab alegria.

                                         ESCENA X
                                       PEP i ROSETA.
   ROSETA       Vamos, Pep, que no diràs...
   PEP          Si porteu la carn al llop!...
                Un ha de complir ab la casa.
                Hem fet un poc lo bressol...
                                     (Balancejant-se.)
                I li hem dit quatre floreos...
                els ha presos... I apa, noi!
   ROSETA       És guapa, no pots negar-ho.
   PEP          Sí, vamos... Déu mos en do.
   ROSETA       Què vols dir?
   PEP                                Que pot anar,
                però en conec de millors.
   ROSETA       Com corres tant, no és estrany.
   PEP          Oh! No és precís córrer molt,
                per trobar-te, a tu, Roseta.
   ROSETA       La cançó de l'enfadós.
   PEP          Recorda't de l'any passat.
   ROSETA       Sí, la mateixa funció.
                Això feu els sarauistes.
                Correu les festes majors,
                veieu noies mig guapetes
                i plouen declaracions.
                Després, passa la diada,
                cada qual torna a son lloc,
                i no us recordeu sisquera
                que les tals sigan al món.
   PEP          Tu no ho pots dir aixís, Roseta.
                Saps que et porto inclinació.
                Cada any torno a la mateixa...
                Tu, no sé com t'ho compons,
                que sense dar-me cap feo
                m'entretens com un xicot:
                vull dir, content i enganyat.
   ROSETA       Pep, no sigas maliciós!
                Tu saps que som amics d'anys.
   PEP          I ab això tanques de cop.
                Ai, Roseta, si ho sabies!
   ROSETA       Después, m'ho contaràs tot.
                Ara, juntem les dos taules.
                       (Les col·loquen de llarg frente el prosceni.)
   PEP          Ai! Si ens juntéssim tots dos!
   ROSETA       Prou. Corre, vés a l'Església
                que vinga el senyor rector.
   PEP          Que en tens de lletra menuda!
   ROSETA       I tu que en gastes d'humor!
                Té, pren-me les estovalles.
                    (Li tira un cap des d'un dels extrems de la taula.)
   PEP          D'això, en dic disposició!
                Vaja un brillo!...
   ROSETA                                  Què et pensaves?
   PEP          Roseta... M'engresques molt!
                                (Recolzant-se en la taula.)
   ROSETA       Vols dir? Tira una miqueta.
   PEP          Afluixo o tiro? (Alçant les estovalles.)
   ROSETA                               Que ets boig!
                Vamos, no facis ximpleses.
   PEP          Si ara l'agafés al vol... (Fent ademan de girar.)
   ROSETA       Penses que só una perdiu?
   PEP          Qui pogués ser perdigot!
   ROSETA       Vamos, que l'arròs es passa.
   PEP          També em passo.
   ROSETA                                   Els tovallons.
                Paula! Treu los plats i vasos.
                     (Surt una criada que acaba d'arreglar la taula.)
                Acosta cadires, noi.
   PEP          Per què t'haig d'estimar tant?
   ROSETA       Què en farem de tant d'amor?

                                         ESCENA XI
                  Dits, ADELA i luego PAU, LLUÍS, FLORES, CONVIDATS, etc.
   ADELA        Vols que t'ajudi, Roseta?
   ROSETA       Gràcies, noia.
   PAU                                Aquí som tots.
   CONVIDAT     Déu los guard.
   UN ALTRE                            Bon dia tinguin.
   ADELA        Quin barullo!
   ROSETA                             Hola, senyors!
                     (Saludant i donant la mà als que entren de nou.)
                Quant me n'alegro! Endavant...
   PAU          Mira, en porto un batalló.
   ROSETA       Molt ben fet.
   FLORES                            (Al fin comemos.)
   PAU          La Jove de can Fonoll (Al temps de presentar-se.)
                els nois de la tia Laia...
                la pubilla del Ribot...
                lo Francisquet de Terrassa... (Encaixant.)
   ROSETA       Què tal?
   CONVIDAT                  Gràcies.
   ROSETA                                  Això és bo.
   PAU          Vaja, poques cerimònies
                i cap a taula. Hi som tots?
                I l'Enriquet? Se'm fa estrany...
   ROSETA       Potser alguna ocupació...
   PAU          Qui no hi és, no hi és comptat.
                Com a França: son fa son.
                Jo, no em deixo perdre el dret.
                              (Assentant-se al cap de taula.)
                Ara, segueixin lo torn:
                Vamos, primer la quitxalla
             (Roseta col·loca els nois a l'extrem oposat a l'en què està Pau.)
                i mentres no falti lloc
                no s'assentin aquí al frente (l'espatlla del prosceni)
                que els donaria el ressol.
   ROSETA       Vamos, sense compliments.
   FLORES       Pues, senyor, jo rompo el foc.
      (S'assenta, seguint-lo tots los convidats menos Pep i Lluís, que queden en peu
                                   observant a Roseta.)
   PAU          Lo millor és entrepatats,
                una noia, i un senyor.
   LLUÍS        Bon pensament, senyor Pau.
   PEP          Com un plat de dos colors.
   LLUÍS        Assenti's vostè, Roseta.
   ADELA        Miri's, Pep, aquí té lloc. (Senyalant al seu costat.)
   ROSETA       Tinc de cuidar les criatures.
   PAU          Només falten vostès dos? (A Lluís i Pep.)
   LLUÍS        (Vindrà.)
   PEP                         No passi cuidado.
   PAU          I que s'arregli tothom.

                                        ESCENA XII
        Dits, ENRIQUE i luego SAGRISTANES. Les Sagristanes vestiran elegantes i ab
                                        mantellina.
   ENRIQUE      Déu los guard i bon profit. (Des de la porta.)
   PAU          Hola, Enriquet!
   PEP                                   Qui és?
   ROSETA                                            Adiós!
   ADELA        (Ai! És ell!) (Coneixent a Enrique.)
   ROSETA                           Aquí té puesto.
         (Senyalant lo seu costat que estarà a l'extrem oposat al que ocupa Pau.)
   PAU          Arriba a bona ocasió.
                             (Se sent música i gatzara fora.)
   LLUÍS        Què és això?
   ROSETA                            Les sagristanes.
   PAU          Avant.
   SAGRISTANES            Sant Martí gloriós!
        (Presenten dos bandejes guarnides ab flors, una a cada extrem de la taula.)
   PAU          Afluixar a les bones mosses!
                      (Tira algunes monedes. Los convidats l'imiten.)
   TOTS         Bien! (Aplaudint.)
   PAU          Paula!... Porta l'arròs! (En lo moment que el treu.)
    Al sentir-se la música, Pep s'assenta al costat d'Adela, que ha quedat sorpresa ab
     la presència d'Enrique; Lluís, disgustat, pren també assiento distant de Roseta.
     Los xicots pugen a les cadires i aplaudeixen, fent ruido ab los plats i culleres.
           Posen l'arròs a taula. Gran animació i molta rapidés en tot lo final.

                                    FI DE L'ACTE PRIMER

       La pubilla del Vallès                     
       Josep M. Arnau                                                        

     Copyright (c) Institut Joan Lluis Vives, Banco Santander Central Hispano 1999-2000


       La pubilla del Vallès         
                         Josep M. Arnau
                                                                           

                                        ACTE SEGON

     Lo teatro figura en primer terme, lo jardí de la casa del senyor Pau clos ab una
        balustrada que té obertura al centro per la que es comunica ab la plaça. A
        l'esquerra i en primer terme, l'entrada de dita casa. A la mateixa part, la
      perspectiva d'un envelat que partint d'un àngul de la balustrada va a parar, en
    direcció obliqua, al fondo de l'escena. A la dreta, i fora el jardí, lo portal d'un
                              café ab son corresponent rètol.
                                      ESCENA PRIMERA
                                       PAU i ROSETA.
   PAU     Vamos, com té d'haver nom
           que ja em tenen fins aquí?
           Parlem ara que estem sols,
           antes que torni el burgit.
   ROSETA  Veu, vostè vol convidats,
           i entre la broma, los crits
           i entre el cafè i els cigarros
           lo maregen, està vist.
   PAU     Val més la satisfacció
           de comptar-ne vint-i-cinc
           a taula...
   ROSETA               Que l'amoïnen.
   PAU     Per un dia es pot sofrir.
           Bé, passem a la qüestió:
           Què penses? Què has decidit?
   ROSETA  Ai, avi, què vol que diga!
   PAU     Vull que t'expliquis clar i llis.
           Ja saps que t'estimo molt:
           quan ton pare va morir,
           quedàrem sols avi i néta,
           i sols i alegres vivim.
           Jo em faig vell de dia en dia...
   ROSETA  Per què diu això, padrí?
   PAU     Perquè tot lo meu anhelo
           és contemplar-te feliç.
   ROSETA  Què em falta? No estic contenta?
   PAU     No és això: tot mon desig
           és deixar-te assegurada
           en braços d'un bon marit.
   ROSETA  Bé, padrí: i a què ve ara?...
   PAU     Perquè és quan ha de venir.
           Ara és l'ocasió propicia
           que t'han sortit tres partits.
   ROSETA  Tres partits?
   PAU                         Sí, dissimula.
           Vamos, diem dos i mig,
           que l'un no arriba a la mida.
   ROSETA  Sempre en té una per dir!
           I no es pot saber qui són?
   PAU     Prou, noia, tot de seguit.
           L'un, l'Enriquet Parlagàs,
           que com tu saps és molt ric
           i fa molt temps que t'estima,
           i tu... vamos, ja te'n rius.
           L'altre és en Pep del Bec-blanc,
           un hereu dels més lluïts,
           que m'ha vingut a escometre
           i vol que li donguia el sí.
   ROSETA  I qui és el tercer en discòrdia?
   PAU     És lo ximplet d'en Lluís,
           que diu que ja esteu entesos...
   ROSETA  Ai l'embustero! Atrevit!...
           I li ha parlat, a vostè?
   PAU     Sense fer embuts, com t'ho dic.
           Vamos, bé, què determines?
   ROSETA  Això, vostè ho ha de dir.
   PAU     Jo no em tinc de casar, noia.
   ROSETA  Tampoc jo sense permís.
   PAU     Ja sé que ets molt obedienta,
           i endevino... i no me'n ric,
           que el que et fa més pessigolles
           al cor... No és veritat?
   ROSETA                                      Padrí...
   PAU     Bé, vamos, no et tornis roja...
           És l'Enriquet.
   ROSETA                        Vostè ho diu...
   PAU     I tu ho confirmes, és clar.
           M'agrada, és un guapo xic,
           es coneix que et porta afecte,
           et ve a veure tot sovint...
           i en fi, tu saps com esteu...
           Vamos, com dos colomins.
   ROSETA  Fa temps tenim relacions
           com vostè sap, ell m'escriu...
           És un jove molt formal
           i crec que porta bons fins.
           Al demés, vostè compari...
   PAU     Avantatja un mil per mil
           a n'els altres. Endavant:
           sols falta el cop decisiu.
           Vosaltres us arregleu...
           Avui jo li dono el sí,
           quedeu formalment promesos,
           i us caseu, i bona nit.
           Què vols més? Estàs contenta?
   ROSETA  Sí, padrí, só molt feliç!
   ADELA   Roseta! (Des de dintre.)
   ROSETA              Vaig de seguida.
   PAU     Ja t'enyora, quan jo ho dic!
   ROSETA  Bé, no els diga res per ara.
   PAU     Vols callar! Deixa-ho per mi.
           Saps que és molt fastigoseta
           la germana del tal Lluís?
           De tot fa uns escarrifalls...
           Tot ho troba endarrerit...
   ROSETA  No en faci cas, és criatura.
   PAU     No tant... Ja passa dels vint.
           Ni que fos una marquesa!
           i és una vetes-i-fils.
   ROSETA  Bé, què hi farà, són dos dies.
   PAU     Bueno, me'n vaig a vestir.
           Em posaré l'uniforme,
           què hi dius?
   ROSETA                     No, que és massa antic.
   PAU     És propi de la diada,
           no hi fa res, el vull lluir;
           avui i el divendres sant
           hem de treure els drapets fins.
   ADELA   Hola, senyor Pau! (Que surt de la casa ab trage de ball.)
   PAU                                Adiós!
           Vaig de pressa, bon profit. (Se'n va.)

                                         ESCENA II
                                      ROSETA i ADELA
   ADELA   Roseta!... (Adelantant-se.)
   ROSETA              Oh, noia, noia!
           Vas molt bonica!
   ADELA                               Vols dir?
           Que et sembla? Donaré cop?
           M'he posat aquest vestit
           pel ball de la tarda...
   ROSETA                                  Gira't.
           Bé... molt bé!... (Pel trage.)
   ADELA                           Bastant senzill.
           A la nit, serà altra cosa.
           La falda de muaré antic,
           el cos blanc, pentinat nou
           i un llaç blau de quatre dits.
           Tu també estàs molt moneta!
   ROSETA  Vols callar! Pobra de mi!
           I que no surten? Què fan?
   ADELA   Los he deixat allà dins
           ab lo cafè, los cigarros...
           Molt bé, noia, us heu lluït!
           I ara quan anem al ball?
   ROSETA  Tenim l'envelat aquí,
           i en quan comenci l'orquestra
           ella ens donarà l'avís.
   ADELA   Té raó: si és a dos passos!
           Vamos, que estem divertits!
   ROSETA  Podrem aprofitar els balls
           sense moure'ns del jardí.
   ADELA   Ai que t'estimo, Roseta! (Abraçant-la en un arranque.)
   ROSETA  I ara?
   ADELA            Molt!
   ROSETA                    Quins alarits!
   ADELA   Estic molt contenta, noia!
           Si ho sabesses...
   ROSETA                            Si no em dius...
           Que et pinten bé les conquistes?
   ADELA   Tant, que só la més feliç!
           No em descobreixis!...
   ROSETA                                      Bé, digues.
   ADELA   Pues, Roseta, el tinc aquí.
   ROSETA  Explicat, que no et comprenc.
   ADELA   No?
   ROSETA        Com en tens quatre o sis!
   ADELA   Lo principal, el de veres,
           vull dir vamos... lo més ric.
   ROSETA  I és aquí, a casa?
   ADELA                               No hi caus?
   ROSETA  Hi ha tants barcelonins...
   ADELA   Lo qui estava al teu costat.
   ROSETA  L'Enriquet?
   ADELA                      L'Enrique, sí.
   ROSETA  I és lo mateix?
   ADELA                           Lo qui et deia.
   ROSETA  (Ai Reina del Paradís!)
           De veres?
   ADELA                  Lo corredor.
           Tu també l'has distingit.
   ROSETA  I t'estima?... Conta, conta. (Ab gran interès.)
   ADELA   Te n'alegres?
   ROSETA                       Ja ho pots dir!
   ADELA   I tu, com l'has conegut?
   ROSETA  És amic d'altres amics...
           l'any passat lo presentaren...
   ADELA   Com és un jove tan fi!
   ROSETA  Ha vingut dos o tres cops,
           l'hem rebut, i bona nit.
           Com podia pensar jo!...
           I tu el veuràs molt sovint?
   ADELA   Em persegueix nit i dia...
           No fa molt, lo vaig tenir
           assentat al meu costat
           en los Campos. Jo me'n ric,
           quan lo veig fet un cupido...
           Oh! I és bastant instruït!
           Si el sentissis...
   ROSETA                          Calla. Digues. (Contenint-se.)
   ADELA   No, no, que tot no es pot dir!
           Ai! En los balls del Liceo!...
           Si al mirar-me... Pobre Enric!
           Es desfà com un bolado!
   ROSETA  (Infame!) Pues no he advertit
           la més petita emoció,
           quan a la taula t'ha vist.
   ADELA   Com que ho sabia.
   ROSETA                                De veres?
   ADELA   Que et penses que es mama el dit?
           Ell és molt dissimulat,
           sap buscar tots los camins...
           Vols que hagués fet tonteries
           davant de tot lo convit?
           M'ha pegat una mirada,
           jo li he enviat un sonrís,
           i és lo que basta, per ara,
           después... tu m'ho sabràs dir.
           No veus? M'ha perdut de vista,
           ja surten ab en Lluís.
   ROSETA  Impossible... No ho puc creure,
           jo averiguaré... fingim.

                                        ESCENA III
                         Dits, LLUÍS, FLORES, ENRIQUE i CONVIDATS.
   ENRIQUE Aquí estan les fugitives!
   FLORES  ¡Un magnífico dinar!
   LLUÍS   Quina partida, Roseta!
           A la millor ens han deixat.
   ROSETA  Bé ens havíem de vestir.
           Si vostès no acaben mai!
   ENRIQUE Què tal? Com ho passa, Adela?
   ADELA   Ja ho pot veure, Partagàs.
   ROSETA  Hola! Com que es coneixen?
   ADELA   Una miqueta... veritat?...(Ab intenció.)
           Com que ha vingut a la festa?
   ENRIQUE Com acostumo tots anys.
   ADELA   Pues hi ha nenes molt maques!
   ENRIQUE Sent-hi vostè, ja se sap. (Segueixen a part.)
   FLORES  ¡Sobre todo aquel relleno!... (Entre els convidats.)
           ¡Yo me he comido tres plats!
   LLUÍS   Sap que està mona, Roseta?
   ROSETA  Gràcies, és favor que em fa.
   LLUÍS   Justicia seca, no ho dubti,
           serà la reina del ball.
   ADELA   Crec que riurem molt, Enrique:
           a fora són molt salats!

                                         ESCENA IV
                            Dits, PAU i PEP. Pau va d'uniforme.
   PAU     Bé, vamos, no m'amoïnis...
   PEP     Al menos li heu ben pintat...
   PAU     Per ara, no et puc dir res.
   PEP     Com?
   PAU              Veurem més endavant.
           Hola, senyors!
   ADELA                          (Quina fatxa!)
   FLORES  Bravo, senyor militar!
   PAU     Ja estic en disposició...
   LLUÍS   Senyor Pau, qui l'ha enganyat?
   PAU     Què vol dir? (Quadrant-se.)
   LLUÍS                       Sembla un gall dindi!
   PAU     I vostè, un nyicris, un gaig. (Enfadat.)
   ROSETA  Vamos, padrí, no s'enfadi;
           no veu, podia evitar...
   PAU     Ha de saber, senyoret (ab energia),
           si no sap més que fer el llaç,
           que aquest honrós uniforme,
           símbol de la llealtat,
           representa l'heroisme,
           representa el valor gran
           ab què els fills de Catalunya,
           defensàrem, pam a pam,
           la independència espanyola,
           los fueros, la llibertat!
   LLUÍS   Jo no he tingut intenció...
   PAU     Escolti, que vaig al gra. (Animant-se)
           Sàpiga que aquí a on em veu,
           he assistit a deu combats,
           em costa la xarretera
           dugues ferides al cap,
           i tinc la fulla més llimpia
           que el seu palmell de la mà.
           He menjat herbes i rates,
           he patit fred, son i fam,
           he estat dos cops en capella
           i no em varen fusellar (reconcentrat.)
           perquè vingués un munyeco
           que té pardalets al cap,
           a burlar-se cara a cara
           d'un home de vuitanta anys,
           que és de tan gloriosa lutxa
           un monument ambulant!
   LLUÍS   Dispensi.
   ADELA                  No s'acalori.
   ROSETA  Padrí...
   ENRIQUE            Molt bé, senyor Pau!
   FLORES  Pues, claro, tiene razón.
           La Piedra fundamental...
           y la patria... y los valientes...
           comparado con los... las...
   PAU     Basta ja, deixem-ho córrer.
   PEP     Senyor Flores, s'ha tallat.
   FLORES  Si me corta la palabra...
   ENRIQUE Bé, bé, tractem de ballar.
   PEP     Vas molt bonica, Roseta!
   ROSETA  Calla, noi, que se'n riuran.
   PEP     Sembles una diosa Menus!
           Ja te digo jo que és gras!
   ADELA   (Per açò em cremen los de fora,
           pobre noi, com l'han posat!)
   PAU     Vamos, segueixin la broma.
   FLORES  ¿No viene usted a l'envelat?
   PAU     Jo, no senyor, ni el vull veure.
           No m'agraden aquells balls.
           Vaja un gust... roda que roda,
           i sacsa que sacsaràs!
           Més valia el ball rodó...
           Ara tot està canviat:
           la polca, l'americana,
           i hasta els soldats de cavall.
   ROSETA  Vol dir els lanceros.
   ADELA                                    De veres?
   PAU     Bé, sí, lo mateix pel cas.
   ROSETA  Oh! No digui que vostè,
           crec que hi era aficionat
   PAU     En lo meu temps? Si ballava
           fins; a la punta d'un clau.
           Em recorda una vegada...
           Ui! Ja fa una pila d'anys!
           Quan era presoner a França,
           més ben dit, a Perpinyà.
           Allí tenen per costum,
           que en dies determinats,
           les noies treuen els homes.
   PEP     Ja m'engresca.
   PAU                            Ja veuràs.
           Érem a la Pepineira,
           un passeig molt ample i llarg.
           Jo estava allí fent brometa,
           i com era ben plantat,
           guapo, i afaitat de fresc,
           jove i vestit de paisà...
           se'ns acosta una minyona...
   PEP     Ja hi som l'avi.
   PAU                              Vaja un pam!
           Rodona, molt grassoneta,
           galtetes de pa de ral,
           roja com una rosena,
           fresca com un enciam,
           i em diu ab salameria:
           Eh! Mossé vulé dansà?
   PEP     Alça salao! Quin brillo!
   PAU     Ja ho pots dir, noi! 'Nem al cas.
           Jo li pego llambregada,
           ella posa els ulls en blanc,
           li faig una cortesia...
           «Madamosel endavant.»
   ENRIQUE Bé, Pau!
   PEP                  Com romp lo francès?
   PAU     Lo mateix que el català.
           Quina tarda!... Quina gresca!...
           S'entén tot pel camí ral.
           Ja et dic, noi, que quan hi penso
           encara em bullen les sangs!
   PEP     Ja farieu tronar i ploure?
   PAU     Encara no era casat.
   LLUÍS   I què més té?
   PAU                          Poc a poc!
           Bo! Sobretot, la moral.
                                (Se sent música i burgit.)
   ADELA   Què és aquest soroll, Roseta?
   ROSETA  Que van a començar el ball.
      (La música atravessa el fondo de l'escena en direcció a l'envelat, presidida de
          poble, xicots i dos mossos de l'Esquadra que es col·loquen a la porta.)
   ADELA   Quanta gent!
   ROSETA                       És la passada.
   PAU     Féu que no us prenguin lo banc.
           La jove us tindrà compte.
           Jo me'n vaig aquí al davant.
   ROSETA  Padrí...
   PAU             Què hi diu, senyor Flores?
   FLORES  Pues vamos a refrescar.
   PEP     També hi farem un pensament. (Se'n va al cafè.)
   ADELA   Jo vaig a arreglar-me el llaç. (Entra a la casa.)
   ENRIQUE A poc a poc, potser a l'últim
           em deixaran llibre el camp.
   ROSETA  (Que distret! Tot és per ella!...)
           Padrí, escolti'm un instant.

                                         ESCENA V
                 PAU, ROSETA, ENRIQUE i FLORES. Enrique i Flores al fondo.
   PAU     Prou, noia. Què hi ha de nou?
   ROSETA  (Sé que el vaig a disgustar.)
           És que li volia dir...
   PAU     Bé, vamos, acabaràs...
   ROSETA  Sobre allò de l'Enriquet...
   PAU     Què hi ha?
   ROSETA                   Que m'he repensat.
   PAU     Com?
   ROSETA           Conec que no és per mi...
           i en fi, no m'hi vull casar.
   PAU     I ara? Vet en aquí un altre!
           Noia, ja saps el que fas?
   ROSETA  He pres la resolució...
   FLORES  ¿Que no vamos, señor Pau? (Des del fondo.)
   PAU     I per què?
   ROSETA                  Què li diré...
           Que no l'estimo. Ja ho sap.
   FLORES  Pues en el cafè le espero. (Se'n va.)
   PAU     Vagi i mengi's un flaisà.
           (No em faltava sinó això!...
           I tot és en Pep... Quin cap!) (Se'n va al cafè.)

                                         ESCENA VI
                                          ROSETA.
   ROSETA  Adiós!... L'esperança em robes!...
           M'enganyava... és evident...
           No la deixa ni un moment...
           Què més proves?... Què més proves?...
           I jo que estava esperant
           tan confiada i poc prevista?...
           Si ens enganyen a la vista,
           en l'ausència, què faran!
           I ara com tindré valor?...
           El cor vacil·la i flaqueja...
           L'home que tant coqueteja (ab resolució)
           no és digne del meu amor!...

                                        ESCENA VII
                                     ROSETA i ENRIQUE.
   ENRIQUE Roseta, per fi m'esperes.
           He fugit de la tabola,
           i et puc parlar un moment sola,
           que ho desitjava, de veres.
           En la taula, i ara aquí
           entre tanta confusió,
           no trobava l'ocasió
           i això em feia consumir.
   ROSETA. De veres? (Ab ironia.)
   ENRIQUE                Qui no es fastidia
           después d'ausència tan llarga...
           Perquè l'ausència és amarga.
   ROSETA  Més amarga és la perfídia.
   ENRIQUE Ofèn aqueixa expressió
           al qui com jo, lleal t'adora.
   ROSETA  Vols dir? Per noies de fora
           deixi aqueixa entonació.
           Com vol vostè comparar?
   ENRIQUE I a què ve?
   ROSETA                  Ben clar s'explica!
   ENRIQUE Roseta, què significa?
   ROSETA  Vostè ho endevinarà. (Música en l'envelat.)
   ENRIQUE No comprenc...
   ROSETA                          És per de més.
   ENRIQUE Pues jo...
   ROSETA                (Quin home més fals!)
   LLUÍS   Roseta, toquen el vals. (Que surt de l'envelat.)
   ROSETA  Dispensi'm. Hasta después. (Se'n van del braç ab Lluís.)

                                        ESCENA VIII
                                   ENRIQUE, luego ADELA.
   ENRIQUE Com? Roseta?... I se'n va ab ell!
           Què passa aquí?... Jo no explico...
           Serà la causa aquest mico?...
           Jo li partiré el cervell.
   ADELA   Enrique!
   ENRIQUE              Vostè per aquí?
   ADELA   A on va tan determinat?
   ENRIQUE (Quin altre!)
   ADELA                       Que ja ha olvidat
           que està compromès ab mi?
   ENRIQUE Perdoni
   ADELA               No el puc absoldre.
           I sort que hem quedat entesos...
           perquè els tinc tots compromesos...
           Ja ho veu, és arribar i moldre.
   ENRIQUE (Quina idea!...) I no podré?...
           (Em ve com l'anell al dit!)
   ADELA   Veurem... Més tard... A la nit...
           Vostè m'ha dit lo primer.
   ENRIQUE És molt cert. Si em fa el favor... (Oferint-li el braç.)
   ADELA   Oh sí, que l'orquestra es passa.
   ENRIQUE Anem. (La ràbia m'abrasa!)
   ADELA   (Ja li tinc fletxat el cor!) (Se dirigeixen a l'envelat.)

                                         ESCENA IX
                               PEP i PAU. Sortint del cafè.
   PEP     Doncs com ho tenim això?
           Voleu dir, ni mal ni bé?
   PAU     És que tinc un cap més ple...
   PEP     Jo ho crec, ab aquest morrió!
   PAU     Que morrió!... Jo me'n ric!
           És que tothom bravateja,
           i un la vol, l'altre la deixa...
           I tot és un embolic.
   PEP     I vós heu parlat ab ella?
   PAU     Bé li he parlat
   PEP                           I què diu?
   PAU     Què vols que digui?... Se'n riu...
   PEP     Bon senyal.
   PAU                       O mala estrella.
           Potser li agrades.
   PEP                                 De veres? (Ab alegria.)
   PAU     I no se'n defuig del tot.
   PEP     Què dieu? (Content.)
   PAU                     Ets bon xicot...
           Mes, com dius tu, no m'enceres.
           Tot són trages i saraus,
           i ab aquests balls del dimoni,
           descuides el patrimoni
           i tot se'n va a can Pistraus.
   PEP     Pau, si em doneu la Roseta,
           veureu quines variacions;
           sols tindré tres diversions,
           dona, gos i l'escopeta.
   PAU     Com?
   PEP              Ja sentireu el clec.
           Res de mosses, res de guerra...
           I sarauistes a terra
           que us falta l'hereu del Rec!
           Ja me'n veig el desengany...
           El córrer també atropella...
           Resalao! Sols ab ella.
           Me'n sobra per més d'un any!
   PAU     Veus? Ja has dit un desatino.
           Per un any?
   PEP                       I encara més.
   PAU     Bravo, noi! Et penses que és
           una penca de tocino?
   PEP     Pau, us parlo molt formal:
           vull dir, que ab ella ho tinc tot.
   PAU     Prou que t'entenc!... Dona, dot...
   PEP     Parlo del canvi moral.
   PAU     Pels qui porteu vida airada
           tal canvi us ve molt de nou;
           i si ella...
   PEP                   Ja m'heu dit prou.
   PAU     Jo no he dit res.
   PEP                              Nada, nada!
   PAU     Si tu tractes de canviar,
           i ella es conforme...

                                         ESCENA X
                                      Dits i FLORES.
   FLORES                                  Señores...
   PEP     Hola! Què diu senyor Flores?
   FLORES  Nada, esperando el brenar.
   PEP     No hi veig de cap ull!
   PAU                                        (Ja hi som!)
   PEP     Senyor Flores, el convido.
   FLORES  Gracias. Si ahora he salido...
   PEP     Una copeta de rom! (Se l'emporta al cafè.)
   PAU     Just, fes-li prendre algo tebi.
           Se'n va content i enganyat...
           Vamos, sempre serà gat,
           per més de matí que es llevi!
           I ara com ho arreglo jo?
           L'altre a primeres i a bones...
           Ja tenen raó, ab les dones,
           tot és l'última impressió!
           I com li dic?... Quins papers!
           Jo no la vull disgustar...
           Ja em comença a amoïnar,
           la festa i els forasters!

                                         ESCENA XI
                        PAU, ROSETA, LLUÍS i luego ADELA i ENRIQUE.
   LLUÍS   Aquí el silencio convida.
   PAU     (Ja torna aquell fastigós!)
   LLUÍS   És l'instant més deliciós,
           que he disfrutat en ma vida!
   ROSETA  No es burli!... Què tal, padrí?
   LLUÍS   Voldria parlar ab vostè.
   PAU     Doncs miri, vingui al cafè.
   LLUÍS   Luego.
   ROSETA             (No puc resistir!)
   PAU     Bé, senyors, cop de ballar. (A Enrique i Adela que entren.)
   FLORES  Ai! Ha passat com el vent!
   ENRIQUE El tinc de veure.
   PAU                               Corrent.
           aquí dins em trobarà. (Se'n va al cafè.)

                                        ESCENA XII
                                     Dits, menos PAU.
   ADELA   T'agrada l'animació!
   LLUÍS   Jesús quina algarabia!
   ENRIQUE No falta coqueteria! (Ab intenció.)
   ROSETA  Sobra molta adulació! (Ab intenció.)
   LLUÍS   Vostè ha volgut ballar el llis
           i com jo a tot m'acomodo.
   ENRIQUE Sí, penso del mateix modo. (Distret.)
   ROSETA  Sí, sí, diu molt bé, Lluís! (Distret.)
   ADELA   Enrique, el veig molt distret!
   ENRIQUE No ho cregui, molt al contrari.
   ROSETA  (És un vil, no puc pensar-hi!)
   ENRIQUE Molt content, molt satisfet!
   LLUÍS   Roseta, puc esperar
           que al fi s'ablandi aquest cor?
   ROSETA  Veurem...
   ENRIQUE                 (Bramo de furor!)
   LLUÍS   Pues la vaig a demanar.
   ROSETA  Esperi's. (No sé fingir.)
   LLUÍS   És ma ventura completa!
   ADELA   Aixís m'agrada, Roseta!
   ROSETA  Pues, bé ens hem de divertir! (Marcat.)
   ENRIQUE I es coneixien?
   ADELA                          Oi tal! (En son grupo.)
           Si som germanes de llet!
           Después com en Lluïset
           té un modo tan especial...
           Luego s'hi haurà compromés.
           I la tonta s'hi aficionà...
           Ell, tornant a Barcelona,
           no se'n recordarà més.
   LLUÍS   Està molt apassionat! (Seguint sa conversa.)
   ROSETA  Oh! No es perdrà per l'Adela.
   LLUÍS   Sí, veig que va a tota vela,
           potser que tindré cunyat.
   ROSETA  (Infame!)
   ENRIQUE                (Jo estic furiós.)
   LLUÍS   I bé, de totes maneres?...
   ENRIQUE (Doncs? Són pitjor que fieres!)

                                        ESCENA XIII
                                    Dits, PEP i FLORES.
   FLORES  Aquí tenemos las dos.
   PEP     No li deia? Estan a punt
           per fer un quadro de llanceros.
   FLORES  Dos damas, dos caballeros...
   PEP     Adela, que en ballem un?
   ADELA   Com vulga, li he compromés.
   FLORES  ¿I usted, Roseta?
   ROSETA                             Ab molt de gust.
   LLUÍS   (A on va aquest ximple!)
   PEP                                            Bé just! (Al sentir
           l'orquestra.)
   ROSETA  Ab el permís de vostès.
   LLUÍS   És molt duenya.
   ADELA                             (Ja he pescat!) (Al passar prop de Roseta.)
           (No veus com t'ho deia, noia?)
   ROSETA  (L'Enriquet? Vaja una joia!)
   ADELA   (Vols res més enamorat?...)
             (Se dirigeixen a l'envelat, del braç de son respectiu ballador.)

                                        ESCENA XIV
      ENRIQUE i LLUÍS. Enrique s'assenta en un dels banquets del jardí i contesta ab
              molta indiferència i fredor a les primeres preguntes de Lluís.
   LLUÍS   Vamos que ens deixen lluïts!
           Hem quedat de retaguàrdia!
           Vostè fuma? (Presentant-li la petaca.)
   ENRIQUE                     No, senyor.
   LLUÍS   Són dels de tres.
   ENRIQUE                           Moltes gràcies.
   LLUÍS   Vostè no em tindrà present?
   ENRIQUE La veritat, no recordava...
   LLUÍS   Una nit que es va reunir...
   ENRIQUE Just, ab la seva germana. (Pausa.)
   LLUÍS   I què me'n diu, de la festa?
   ENRIQUE Com sempre, molt animada.
   LLUÍS   Pues jo li dic francament,
           que pensava fastidiar-me,
           i encara no em pinta mal.
   ENRIQUE De veres?
   LLUÍS                   Un se la campa!
           Vamos, hem de confessar (confidencialment)
           que aquí a fora són molt franques...
           I la Roseta...
   ENRIQUE                     Què diu? (Alçant-se de repente.)
   LLUÍS   És noia... que... vamos... nada.
           Vostè que és de Barcelona...
   ENRIQUE Què vol dir?
   LLUÍS                        Que sap la marxa.
           Totes són per un igual.
           Un els hi coneix la flaca,
           els hi diu quatre floretes...
           i les deixa preparades.
   ENRIQUE Ja es coneix que és caçador! (Ab sorna.)
   LLUÍS   No és vanitat, hi tinc pràctica.
           Desenganyi's, s'impressionen...
           com no estan acostumades...
           un és, en fi, elegantet...
           escolleix quatre paraules...
           i l'efecte és sorprendent,
           es queden magnetitzades.
   ENRIQUE Home! Sap que és dels més fueros?
   LLUÍS   A lo menos, en tinc fama.
           Miri's, allà a Barcelona,
           deixant a part les criades
           que sempre en tinc dos o tres;
           no es passa ni una setmana
           sense fer conquista nova.
           En els cafès... a la Rambla...
           Si no puc donar l'abast!...
           Cita d'aquí, allà emboscada...
           cartes a cada moment...
           sortides a l'hora baixa...
           Si un s'arriba atropellar!
           Quan li dic que és una ganga!
   ENRIQUE Doncs és un segon Tenorio?
   LLUÍS   S'ha d'aprofitar quan passen.
           Vostè viu més retirat.
   ENRIQUE Són caràcters... No m'agrada
   LLUÍS   Después que això vol humor.
   ENRIQUE Vostè hi tindrà certa gràcia?...
   LLUÍS   Al menos aixís ho diuen.
   ENRIQUE (Ximplet! M'arriba a fer llàstima!)
   LLUÍS   I aquí, a les festes majors,
           hi ha molt què explotar encara.
   ENRIQUE Miri que vostè és terrible!
           Per totes parts dóna caça!
   LLUÍS   No es pensi, que aquí a on em veu,
           potser toqui retirada;
           la Roseta m'ha fletxat
           i estic així... a punt de caure.
   ENRIQUE I vol dir que la Roseta?
   LLUÍS   Només tinc que demanar-la.
   ENRIQUE És dir, que li correspon?
   LLUÍS   Vol callar? I potser un xic massa!
   ENRIQUE Impossible! (Sec.)
   LLUÍS                     I per què no?
   ENRIQUE No s'emboliqui ab quitxalla!
   LLUÍS   Jo em considero capaç...
   ENRIQUE Vostè? (Val més tenir calma.)
   LLUÍS   Si vostè sabés?... (Ab misteri.)
   ENRIQUE                         Què? Digui?
   LLUÍS   Res, la millor és la que es calla.
   ENRIQUE Pues ho dirà. (Agafant-lo del braç.)
   LLUÍS                        I a què ve?
   ENRIQUE Que tot això és una farsa.
   LLUÍS   És dir, que no em dóna crèdit?
   ENRIQUE Li nego de barra a barra.
   LLUÍS   Sap que casi és un insult?
   ENRIQUE Prengui-ho com vulga.
   LLUÍS                                        Això és massa.
           Ens veurem.
   ENRIQUE                     Com tinga gust.
   LLUÍS   Adiós!
   ENRIQUE            Vagi en hora mala!
   LLUÍS   Escolti: d'aquí endavant (Tornant.)
           res ab la meva germana! (Se'n va.)
   ENRIQUE A l'últim m'ha fet encendre!
           És una llengua que talla!
           Ella ab aquest?... Impossible!...
           No obstant... Veurem en què para.

                                         ESCENA XV
                                      ENRIQUE i PAU.
   PAU     (No hi ha més, sortim del pas.)
           Hola Enriquet, que no balla?
   ENRIQUE No estic per balls, ni per bromes.
   PAU     (Bo: ja es tem la barrellada.)
   ENRIQUE Vostè ve al cas senyor Pau.
           Digui, què és això que passa?
           A què ve aqueixa fredor?
           A què aqueixa mala cara?
   PAU     Què li diré... com la noia
           sembla que es veu desairada...
   ENRIQUE Desairada? I quin motiu...
   PAU     Vostès dos sabran la causa.
           Jo també el veig molt distret,
           i la veritat això esglaia.
   ENRIQUE Si tractem de distraccions,
           es comprèn bé la mudança:
           és dona, i la varietat...
   PAU     La Roseta és molt honrada.
           Tingui's compte...
   ENRIQUE                              Jo no dic...
   PAU     El sospitar-ho ja és massa.
   ENRIQUE Senyor Pau per'mor de Déu!...
           Vull saber d'una vegada...
   PAU     No res: que no seguien bé,
           i ha vingut una borrasca,
           i en fi... jo no sé com dir-li...
           No el vol, ab una paraula.
   ENRIQUE Què diu?... (Ja no puc dubtar!...)
   PAU     Què s'ha de fer? Prendre-ho ab calma.
           Jo li he fet mil reflexions,
           totes inútils. Acaba
           dient que s'ha repensat...
           i a l'últim, que no li agrada.
           Perdoni si parlo clar.
           (Voldria trobar-me a França!)
   ENRIQUE I ara se'n recorda? Bé.
           És ben clara la jugada!
   PAU     Jo ho, sento, cregui'm, Enrique,
           per'xò sap que aquesta casa
           és de vostè que no quita...
   ENRIQUE Bueno. (Usem de diplomàcia.)
           Doncs ja que vostè és tan franc,
           li diré parlant ab plata,
           que la noia no em convé.
   PAU     Com s'entén?
   ENRIQUE                       La cosa és clara.
           Ella no em vol, jo tampoc,
           girem full, i santes pasqües.
   PAU     Ja veig que s'ha incomodat.
   ENRIQUE No em fa cap mica de gràcia.
   PAU     Això són inclinacions...
   ENRIQUE Sí... Luego he vist l'emboscada.
   PAU     La noia. Sí que ve a tomb. (Veient-la venir del braç de Flores.)
           Ja veurà, vostès s'ho parlen...
   ENRIQUE No és necessari.

                                        ESCENA XVI
                                  Dits, ROSETA i FLORES.
   ROSETA  Padrí!
   PAU              Senyor Flores...
   FLORES                                    Vostè mana...
   PAU     Que tornem a ensalivar?...
   FLORES  Andando, ya estoy en marcha.
   PAU     El senyor et volia dir... (Senyalant a Enric.)
           (No só bo per dar carbasses!) (Se'n va al cafè junt ab Flores.)
   ROSETA  Permeti'm, tinc molt què fer. (Vol retirar-se.)
   ENRIQUE Roseta, dugues paraules.
   ROSETA  Faci el favor d'abreviar.
   ENRIQUE Seré molt breu. (No té ànima!)
           Quan una noia, a son pler,
           vol rompre unes relacions,
           es donen explicacions.
           Espero les de vostè.
   ROSETA  Quan un jura amor, en va,
           i es cansa al fi, o es mareja
           i ab les altres coqueteja;
           digui'm, què pot esperar?
   ENRIQUE M'agrada l'observació
           i que es mostri ressentida;
           que a vostè va dirigida
           una igual reconvenció.
   ROSETA  Com pot creure?...
   ENRIQUE                               Lo que he vist.
   ROSETA. No és cert.
   ENRIQUE                   Com?
   ROSETA                             La vista enganya.
   ENRIQUE A vegades desenganya,
           i és el desengany, molt trist...
           Per los que estimen com jo,
           és lo dubte, etern suplici.
   ROSETA  Vostès es queixen de vici!
   ENRIQUE Roseta, em sobra raó.
   ROSETA  Pues si es posa la mà al pit,
           i les impressions compara,
           comprendrà, que em sobren ara
           motius per dar-lo a l'olvit.
           Faltant a lo més sagrat,
           vostè ha emprès altres amors...
           Com no pot tenir dos cors,
           quedi's ab la novedat.
   ENRIQUE No comprenc l'interès
           que aquest llenguatge revela...
   ROSETA  Pues que li expliqui l'Adela.
   ENRIQUE L'Adela? No digui més.
           Ja adivino el seu afan
           que tot mon recel mitiga,
           i perdoni que li diga
           jo li feia un cor més gran.
           Els que en societat vivim,
           tenim en mil ocasions,
           compromisos i atencions...
   ROSETA  Sí... Vostès no miren prim!
   ENRIQUE Lo dir una galanteria,
           lo fer una broma innocent,
           Roseta, pel que és atent,
           és dever de cortesia.
           Aqueixa noia em coneix
           des d'un ball de Carnaval,
           i después, serà casual,
           que per totes parts la veig.
   ROSETA  És molta casualitat!...
           Miri's que a mi tot m'ho escriuen.
   ENRIQUE Si elles van pertot, si els diuen,
           «les tauletes del torrat».
   ROSETA  Vostè la veu cada nit,
           vostè li ha donat paraula,
           vostè és plat d'aquella taula...
           no es pensi que em mamo el dit.
           I aquí, a casa, ara mateix,
           si no es pot dissimular!...
   ENRIQUE Roseta, li puc jurar
   ROSETA  Que és ella que el persegueix?
   ENRIQUE Oh! Basta ja per favor.
           No saps que per tu deliro,
           i que constantment suspiro
           i que visc pel teu amor?
           Si ara, al veure't sola, aquí
           ab lo pollo, m'he exaltat,
           i molt més quan m'ha confiat
           que tu li has donat el sí.
   ROSETA  Ell t'ha dit? Se'n guardarà.
   ENRIQUE Potser tu li has dat motiu?
   ROSETA  I vostè creu lo que diu?
   ENRIQUE Jo, ni ho crec, ni ho vull dubtar.
   ROSETA  I em considera capaç?...
   ENRIQUE I vostè a mi em considera?...
   ROSETA  Això és lo que em desespera!
   ENRIQUE I vols que jo hagués fet cas?...
   ROSETA  Si els homes, per un capritxo...
   ENRIQUE Mai deixen la realitat.
   ROSETA  Segons...
   ENRIQUE               Lo passat, passat.
           Jo apartaré a n'aquell bitxo.
   ROSETA  Són dos caps omplerts de vent,
           tallats ab un mateix motllo.
   ENRIQUE A n'ell, jo el posaré a rotllo.
   ROSETA  No, Enrique, sigas prudent,
           Si el teu carinyo és constant...

                                        ESCENA XVII
                                    Dits, LLUÍS i ADELA
   LLUÍS   M'ha posat en un apuro. (Parlant ab Adela.)
   ENRIQUE Una i mil voltes t'ho juro! (Besant la mà a Roseta.)
   ADELA   Has vist Lluïset? (Des del fondo.)
   LLUÍS                              Això és gran!
   ADELA   Hola, Roseta! (Adelantant-se.)
   ROSETA                        Hola, noia!
   ADELA   Com t'aprofites! Molt bé!
   ROSETA  Estàvem aquí en conversa.
   ADELA   Vols dir? Parlàveu del temps! (Ironia.)
           Si és que els destorbem?
   ROSETA                                          No ho creguis.
           El camp és ben descobert!
   ADELA   I vostè, què diu, Enrique?
           Sembla que ha quedat sorprès?
   ENRIQUE No sé per què ho diu, Adela.
   ADELA   Vostè ho sap, no l'hi diré.
   LLUÍS   Noia, no veus que importunes?
   ROSETA  Vostè tal vegada ho creu.
   LLUÍS   No saps que moltes vegades,
           s'ha de fer el paper de Met?
   ENRIQUE I sap que són tals paraules
           quant menos inconvenients?
   LLUÍS   Seran lo que vostè vúlguia,
           jo no parlava ab vostè.
   ENRIQUE M'ha al·ludit i és lo que basta,
           perquè aquí juguem molt net.
   ROSETA  Jo no sé per què s'enfaden!
   ADELA   És clar, Roseta, dius bé.
           Què té de particular
           que estiguis ab l'Enriquet,
           i que us digueu tonteries
           i us jureu amor etern;
           si aquí reina la innocència...
           si a fora tot es admès?
   ROSETA  Adela, tu repares...
   ADELA   Pues, lo mateix que vostè. (A Enrique.)
           Que és estrany que un jove del dia,
           elegant, com el que més,
           divagui de l'una a l'altra,
           busqui conquistes a parells
           i vengui amor i fineses
           i es mostri constant i fiel,
           si ab una nova impressió,
           se dissipen com el vent?
   ENRIQUE Adela, vostè es propassa,
           i jo no li he dat cap dret,
           ni per vigilar-me els passos,
           ni per judicar els meus fets.
   ADELA   No el creia tan susceptible,
           vostè dispensi, Enriquet.
           Lo que sí, no admet disculpa,
           que ab capa de senzillés,
           s'abusa de la confiança.
           Se sorprènguien els secrets,
           per posar ab una en ridícul
           descobrint-los a son temps.
           Podeu dir de les de fora!...
           No hi ha dubte, us porteu!
   ROSETA  Si et prenguéssem per modelo,
           potser que sabríem més!
           Les que vivim atrassades,
           que no seguim la corrent,
           ignorem idees noves,
           i això disculpa mereix.
           Aquí no tenim per lujo
           relacions ab dos o tres;
           ni un esquadró de reserva,
           ni en cas de baixes, suplents.
           Aquí, la coqueteria
           està en un gran desnivell,
           i no proclamem conquistes,
           sens amor ni fonament.
           En canvi, tenim cordura,
           dignitat, més altivés,
           i si bé, sabem que diuen
           «que una noia és per un rei»,
           per atrapar un rei de bastos,
           mai farem cap mal paper.
           Admetem bromes senzilles,
           a conquistes no aspirem,
           i si un el cor mos conquista,
           pot comptar que és tot per ell.
           No fem alarde d'astúcia,
           no faltem a lo promès,
           i en fi, seguint l'Evangeli,
           les injúries despreciem,
           recordant aquell adagi:
           «segons la gent, els encens».
   ADELA   Sembla que parles per mi?
   ROSETA  Tota volta que així ho prens...
   ADELA   Jo et feia molt despejada,
           però mai... Has sentit, Lluïset?
   LLUÍS   Veig que s'explica, Roseta!
           En fi, coses de vostès.
           Lo que no puc tolerar,
           que es presenti aquí un tercer
           a disputar la jugada,
           sense tenir-hi cap dret.
   ENRIQUE El que em dóna l'amistat.
           El que donà a l'honradés,
           la societat rebajada
           per títeres com vostè.
   LLUÍS   Enrique!
   ENRIQUE                Poques paraules.
   ROSETA  Oh! Senyors, per'mor de Déu!
   ADELA   Desafia'l! Desafia'l!
   LLUÍS   Que es pensa que tracta ab nens?
   ENRIQUE No alci la veu, l'hi demano,
           estem a prop del carrer,
           i més, davant de senyores.
   LLUÍS   Millor.
   ENRIQUE            No escandalitzem.
   LLUÍS   Sortim a fora.
   ENRIQUE                       Com vúlguia.
   ADELA   No. Lluís.
   ROSETA                  Per Déu, Enriquet!...
   ENRIQUE Vull dar-li una lliçó.
   LLUÍS                                    Vamos! (Dirigint-se al fondo.)

                                       ESCENA XVIII
                                        Dits i PEP.
   PEP     Que va a prendre un refresc?
   ADELA   Detíngui'ls.
   PEP                        Què hi ha de nou?
   ROSETA  Arribes a bon punt, Pep.
   ADELA   És que van a desafiar-se.
   PEP     Alto, senyors. Com s'entén! (Detenint-los.)
   LLUÍS   És que si a vostè l'insulten...
   ENRIQUE Después ho ventilarem.
   ADELA   Ai, Pep, Déu me l'ha portat!...
   PEP     Al costat d'un angelet.
   ROSETA  Quin mal punt!
   ADELA                            No hagués vingut!
   LLUÍS   Pues no faltaria més!
   PEP     Volen jugar que adivino
           la causa d'aquest tropell?
           Tot és qüestió de faldilles.
           Qui més hi fa, més hi perd!
   LLUÍS   I bé, què vol dir?
   PEP                                Jo, nada.
           Que és el cas molt compromès.
           Vostè vol a la Roseta,
           i vostè la vol també. (A Enrique.)
   ENRIQUE Jo no he dit...
   LLUÍS                         Ni jo tampoc.
   PEP     No m'ho neguen, jo ho conec.
           I si ho hem de dir-ho tot,
           jo també, ben pregadet...
   ENRIQUE Vostè?
   ADELA              Què diu?
   ROSETA                            És un plaga!
   PEP     I alante sempre, Josep!
           Ara ve la gran sortida.
           Jo l'estimo fa molt temps
           el seu padrí me la dóna,
           m'hi caso i queden corrents
           sense res de desafio.
   ROSETA  Noi, tu beus molt a galet.
   PEP     Si jo ho tinc tot arreglat!

                                        ESCENA XIX
                                    Dits, PAU i FLORES
   PAU     Bé, home, bé, ja en parlarem. (Contestant a Flores.)
   ENRIQUE Senyor Pau.
   PAU                        Hola, senyors!
   FLORES  Entonces esperaré.
   PAU     Què hi ha de nou per la vila,
           que veig aquest gran concert?
   PEP     Trencant les vostres raons:
           parlàvem de casament.
   PAU     I això, noi?
   ROSETA                    Deixi'l estar!
   PAU     Alguna cosa en sabrem.
   PEP     Pau, vós teniu una néta,
           fresca com un matonet.
   PAU     I bé, fins aquí què hi ha?
   PEP     És que tots tres la volem.
           Vós sabeu com hem quedat...
   PAU     Sí, noi! Em sembla que drets.
   LLUÍS   Senyor Pau, vostè recorda...
   PAU     Prou! Si tinc un cap més ple!...
   ENRIQUE Res dec dir-li, senyor Pau.
   PAU     No s'amoïni, Enriquet!
   ADELA   (Noi, porta'm a l'envelat,
           que aquí estic fent mal paper.)
   PAU     No et queixaràs pas, pubilla!
           Ben mirat, aquí són tres,
           i anyadint-hi el senyor Flores,
           formen els quatre angelets
           per portar el teu tabernacle!...
           Bé, vamos, això fa ple!
           No és cas de fer-ho a palletes!...
           Tot són gent d'antecedents...
           Perquè si mirem don Blas,
           i examinem en Lluïset,
           i una guinyada a l'Enrique,
           i un cop de vista a n'el Pep...
           Un no sap què decidir.
           Bé, noia, què t'apareix?
   ROSETA  Jo, padrí? Què vol que digui?
   PAU     Tu sabràs lo que et convé.
   ROSETA  Ja li he dit aquesta tarde...
   PAU     Que has mudat de pensament?
   ROSETA  La primera inclinació...
   PAU     Vamos, vols dir l'Enriquet.
   LLUÍS   Com s'entén!
   ENRIQUE                       Só el més ditxós!
   PEP     Pau, no m'havíeu promès?
   LLUÍS   Roseta, no m'ho pensava!
   ADELA   Enrique, finges molt bé!
   ROSETA  Jo, senyors...
   LLUÍS                        Vostè, Roseta.
   PEP     Noia, tu m'has deixat fred!
   ADELA   Anem luego.
   PAU                         Poc a poc.
   FLORES  (¡Paciencia!)
   LLUÍS                       Jo em venjaré.
   ADELA   Quin desengany!
   PEP                                I van quatre!
   PAU     Callin! N'hi ha un vagó ple!
   ROSETA  No hi ha motiu d'enfadar-se,
           que al fi, só molt conseqüent.
           L'Enriquet fa temps m'estima,
           i el seu carinyo he comprès.
           Si he recollit una flor,
           i si ab tots he estat atent;
           és que m'agrada complir
           ab amics i forasters.
   ADELA   Has estat molt reservada...
           Vostè molt fals, Enriquet!
   ROSETA  Noia, els secrets de l'amor,
           van de promès a promès.
   ENRIQUE Adela, hi ha diferència,
           entre broma i casament.
   PEP     A mi, no em ve res de nou.
           cada any passa el mateix.
   PAU     Fas de bon acontentar...
   ROSETA  Per'xò sempre amics!...
   PEP                                           S'entén!
   PAU     Bravo, noi! Aixís m'agrades!
   PEP     Prou que mos la camparem!
   LLUÍS   No es pensin que, a mi, em sorprengui,
           són intrigues de poblet,
           i un està fet a aventures,
           ja saben que só gat vell.
           I sobretot, Barcelona,
           és de noies jardí immens,
           i perquè perdí una rosa,
           no m'han de faltar clavells!
           I aquí, sense anar més lluny,
           l'envelat n'està ben ple...
           Si em dedico a fer conquistes,
           en cauen lo menos deu.
   PEP     No ho faci, no siga plaga!
           que no ens quedaria res.
   LLUÍS   Anem, noia, que es fa tard.
   PEP     Com que se'n tornen?
   PAU                                         (Bon vent!)
   PEP     I doncs, i l'americana? (Formant grupo a part.)
           Ja no es recorda d'en Pep?
   ADELA   No tinc per què recordar-lo.
   PEP     Adela, per'mor de Déu...
           No se les pegui tan fortes!
   ADELA   És que vostè no mereix...
   PEP     Vamos, siga carinyosa
           candela del meu braser...
           Ab la noia de la casa
           un ha fet el compliment;
           mes lo que toca al profundo (senyalant el cor)
           és vostè i sempre vostè.
   ADELA   Ha! ha! Sempre està de guassa!
           Per més que diga, no el crec.
   PEP     Vol proves? Pel ball del vespre,
           d'un pic, n'hi demano set.
   ADELA   Oh! Gràcies! (Del mal el menos.)
           En sent l'ocasió, veurem.
   PEP     (Tiba, noi! Ja tenim teca!)
           Veurà quin remolinet! (Descrivint círculs ab el dit.)
   FLORES  Que vamos a fer pa i trago?
   PAU     Comenci vostè mateix...
   FLORES  Un poco de langoniza... (Dirigint-se a la casa.)
   PAU     (Sí, posa't un morralet!)
           Quin home!
   ROSETA                     Deixi'l menjar!
   PAU     Sempre té buit un budell!
   LLUÍS   Tornem al ball?
   ROSETA                           Hasta luego.
   ADELA   Ab el permís de vostès.
   LLUÍS   (He vist una moreneta!...)
   PEP     Adela, vostè em permet? (Oferint-li el braç.)
   ADELA   Ab molt de gust.
   PEP                                Ui! Qui m'afana!
           És lo que es diu de patent. (Se'n van.)

                                       ESCENA ÚLTIMA
                                  PAU, ENRIQUE i ROSETA.
   PAU     S'en var al fi, respiro,
                Bona pareja!
           Dineu bé: Déu lo cria...
                i ells... ho esguerren.
                Quina quitxalla!
           Si el jovent aixís puja,
                estàs bé Espanya!
   ROSETA  No, padrí. Són els menos.
                Vostè compari... (Senyalant a Enrique.)
   PAU     Caseu's, i quan siga hora, -
                feu-me besavi. (Roseta baixa els ulls.)
                No et tornis roja.
   ROSETA  Sempre diu unes coses... (Ruboritzada.)
   PAU          La gata moixa... (Remedant-la.)
   ENRIQUE Brilla radiant i pura
                la meva estrella.
   ROSETA  Pues per poc no l'eclipsa
                lo sol d'Adela.
   ENRIQUE Oh! No t'alteris,
           Que m'aguanto més firme
                que el ministeri!
   PAU     Vamos, mira si et donen
                l'enhorabona?
   ROSETA  Potser no hi tindré gràcia.
   ENRIQUE      Si ets la més mona!
   ROSETA       Els dos promesos (al públic)
           estem a punt de rebre...
                Vostès mateixos.

                                            FI

       La pubilla del Vallès                     
       Josep M. Arnau                                                            

     Copyright (c) Institut Joan Lluis Vives, Banco Santander Central Hispano 1999-2000
"Jocs innocents" 




Josep Ballester



Jo, Donatien- Aldonze- François, m. de S. amb totes les meues facultats mentals escric aquesta carta com a document per a demostrar i
per a refusar les grans infàmies que s'han escrit sobre la meua persona.Vaig nàixer a París, l'any del Senyor de 1740, he tingut com a
primer company de jocs i d'estudis Louis-Joseph de Borbó. Vaig tenir una educació esquisida i fèrria. No per això he de deixar de creure
que la fortuna, l'abundància i el luxe es plegaven per a satisfer-me amb els seus dons. I he de confessar, sense cap remordiment, que ho
vaig creure perquè van cometre la badoqueria de dir-m'ho, i aquest prejudici, quasi segur, em tornà altiu, dèspota i colèric. Em semblava
que tot havia de cedir davant meu, que l'univers havia de satisfer els meus capricis, i que solament a mi em corresponia donar-los forma i
contingut. 

     Sóc descendent de Laura de Noves, la gran senyora que inspirà el poeta de la Toscana aquells magnífics versos. En la meua família
es troben alguns dels components més distingits de l'Orde de Sant Joan de Jerusalem, anomenada de Malta. Molt aviat vaig ingressar a
l'escola preparatòria de Cavalleria que com tothom sap només està reservada als joves de la noblesa més antiga i de soca-rel de França. A
la campanya de Prússia, per la meua valentia i destresa abastí la graduació de capità amb tots els mèrits. Em vaig prometre l'any 1763
amb Renée-Pélangie Cordier de Launay, de la qual he tingut tres fills, tots ells temerosos de la llei de Déu. Alguns mesos més tard
l'averany i tota una sèrie de circumstàncies fortuïtes, que encara no he acabat d'entendre, si no és que segurament darrere hi ha una mà
negra i poderosa que mou fils i destins, em van empresonar a Vicennes, sense cap motiu. Mostra de tot això, fou que molt poc de temps
després quan va quedar tot aclarit a Dijon vaig rebre del Parlament de la Borgonya el nomenament de lloctinent general de les províncies
de Bresse, Bugey, Valromay i Gex. Però com que la bona sort tampoc no dura cent anys, prompte se'm va acusar de més infàmies i
desgavells morals, tots, és clar, sense cap prova fefaent. 


Arcueil, Pasqua de 1768.
     El mateix rei m'hi va inculpar d'una terrible acusació amb una lettre de cachet, per tant, aquesta querella només és la punta de llança
de la persecució a la qual estic sotmés per la xusma més baixa i per alguns enemics, actualment, de gran poder per les seues malifetes i
les seues argúcies. 

     Cal apuntar, com és sabut per tothom, que les accions de les quals se m'acusa són falses; tanmateix, si fossen reals i comeses per la
meua persona no serien susceptibles de cap mena de càstig. De tots són conegudes les fetxories d'un dels magistrats que em van voler
jutjar, del qual em guardaré el llinatge. Era afeccionat a disparar amb el seu mosquetó als serfs que treballaven a les seues propietats,
com si fossen coloms o raboses, i també a desempallegar-se dels marits molestos de les seues amants tot fent-los assassinar en qualsevol
cantonada fosca. Aquests esdeveniments no són perseguits perquè en certa manera s'ha convertit en un costum o millor dit encara en
l'esport dels grans senyors. Aleshores no entenc tanta remor per les meues minúcies. A més a més, no pertany a una de les famílies més
antigues i de més alcúrnia del Regne de França? 

     A continuació detallaré els fets que se m'imputen, ocorreguts el diumenge 3 d'abril, dia de Pasqua de l'any del Senyor de 1768: vaig
organitzar una de les reunions que de tant en tant celebrava en una caseta prop d'Arcueil. El meu criat Langlois de bon de matí va anar a
buscar un parell de senyoretes per poder distraure'm aquell dia tan assenyalat. Mentre passejava per la Place des Victoires a París, vaig
trobar Rose Keller demanant almoïna, em féu llastima. Mai no he pogut suportar la desgràcia dels altres. Aleshores la vaig contractar per
a netejar la casa. En arribar a Arcueil, vaig deixar la desgraciada al gabinet i vaig baixar a la cuina, on m'esperaven el meu criat i dos
amigues. Per cert, m'ompliren d'atencions i algun refinat plaer durant més d'una hora. Sempre ho he dit, la cuina és l'àmbit dels déus.
Quan vaig tornar a veure Rose Keller, m'esperava tota nua amb una cara ben lasciva. Ella em demanà que fes el que volgués, ja que era
el seu amo i senyor. Quan la vaig colpejar i fuetejar durant una estona, i em suplicà que m'aturés amb aquella cara plena de por, provocà
em mi una passió incontrolable. Estava com posseït. M'il.luminava una possessió divina. Déu nostre Senyor em dirigia aquells actes.
Rose em pregà que no volia morir sense haver complit amb la Pasqua. Tenia tota la raó. No es pot deixar que ningú se'n vaja a l'altre
món sense rebre la paraula de Déu. No és gens cristià. Jo mateix la vaig confessar. No he d'amagar que amb aquest ambient i els precs
de la Keller, tot fou molt més voluptuós del que mai havia arribat a pensar. Vaig entendre una altra manera de concupiscència. 

     Després quan es va escapar i s'armà el gran escàndol es van dir molts disbarats que cal precisar en honor a la veritat, que solament
n'hi ha una. Al judici es va dir, i ho vaig sentir en els llavis d'aquesta pèrfida ànima de les tenebres, insolent i sense cap vergonya, i més
venint d'una criada. Rose Keller declarà que sobre les ferides vaig vessar cera d'Espanya o roja per a lacrar. Gran mentida ignominiosa.
La cera que li vaig vessar sobre les ferides era blanca, pura, com el pensament d'un nen, sense trementina ni goma laca per alleugerir-li la
coïssor. Tot com un record de la passió del nostre Redemptor. 

     I com a mostra un botó, ací els transcric algunes de les paraules que el meu oncle, senyor abat Amblet, va dir en la seua declaració
davant les autoritas. On deixà ben palés el meu respecte a la llei de Déu i la dels homes: Des de la més tendra infantesa que em vaig
ocupar de la seua educació, sempre li he conegut un temperament ardent i en algun moment impulsiu que l'arrossega vers a tot tipus de
plaers, però ha tingut un bon cor en tot moment i sempre allunyat dels horrors que se li imputen, al col.legi era molt estimat tant pels seus
companys d'estudis com pels seus professors, els actes de beneficiència de cara als pobres i als menesterosos d'ajuda moral i pecunària
han estat comentats i reconeguts, la humanitat de la qual s'ha fet gala és mereixedora d'un premi i no com sembla de castigar-lo 


Marsella, juny 1972
     A la Rue d'Aubagne de la ciutat de Marsella, els dies vint-i-set i vint-i-vuit de juny de l'any del Senyor de 1772, segons diu l'ordre
de recerca i d'acusació, vam cometre, el meu criat Latour i jo, els crims d'enverinament i el crim de sodomia, sense cap judici ni cap
prova que corraborara aquestes accions indignes. Vam estar condemnats a ser lliurats a mans de l'executor de l'alta justícia, que ens
obligava a una reparació pública davant l'església catedral la Major, i allí, de genolls, cap i peus nus, en samarreta i amb una corda al coll,
tot sostenint casdascun un ciri de cera d'una lliura de pes ardent entre les nostres mans, demanar perdó a Déu, al Rei i a la justícia, i una
vegada fet aquest acte, conduïts a la Place Saint-Louis, perquè sota un cadafal se'm tallés el cap i s'estrangulés Latour fins a la mort
natural. Tot seguit, els nostres cossos serien cremats i les nostres cendres llançades al vent. El pitjor d'aquest assumpte fou que el 3 de
setembre, es van atrevir a executar la sentència a la Place des Prêcheurs de Aix-en -Provence, tot acomplint-se els detalls abans
esmentats. La mascarada fou que la meua persona i la del meu criat van ser reemplaçats per dos ninots. L'afront és del tot imperdonable.
Aleshores com puc tenir cap respecte per la justícia? És clar, si això es pot anomenar justícia, més caldria anomenar-la infàmia,
despotisme, ignomínia o arbitrarietat desmesurada. 

     El fet és que Latour, com a ajudant, i Marianne Laverne i Margaritte Coste, com a eines, van practicar alguns jocs, per cert, ben
innocents, per a fer-nos més fàcil aquesta vida, de vegades, ben avorrida i feixuga. Solament vam intentar posar-li una mica de pebre a
un condiment i una menja que sense aquests ingredients queda del tot insípida i sense substància. No m'agraden els sopars opípars i
carregats d'exotismes innecessaris, encara que algunes esquisiteses sempre són d'agrair. Però com a serf temerós de Déu, compartesc
aquelles paraules d'Horaci, que tota persona de bé i assenyada, ha de tenir en compte: "Tota vianda abellidora es torna bilis, i els humors
d'una indigestió pesada fatiguen el cos. De sopars tan opípars que no saps ni quin plat triar, ¿no veus els comensals com s'aixequen
descompostos? Un cos carregat pels excessos afligeix l'ànim i rebaixa el que hauria de ser una alenada espiritual". D'aquesta manera faig
una selecció ben sospesada i atenta de les viandes i dels plaers que em produiran. Mai no entrebanque els meus desigs ni separe el fil de
la meua imaginació per dificultosa que siga l'empresa. 

     Així mateix vull recordar el cas d'A.-P. tan vilipendiant i tergiversat des de tots els punts de vista, i sobretot per la pèrfida madame
de Montreuil, encara que en algun moment em va estimar, almenys és el que ella deia, sempre ho vaig dubtar, amb la seua dolça veu tot
diem-ne el meu petit gendre o el meu estrany nen, amb aquell to melós de sucreria embafosa, però, ja en parlarem de les malifetes
d'aquesta santa senyora. Passem a l'àngel d'una de les seues filles, no la meua esposa, que també era un àngel, sinó la germana. No sé
què em va atraure d'ella. L'aparent innocència, la mar trista dels ulls o la finesa de moviments d'un cos tan feble i al mateix temps tan
sofisticat. La vaig conéixer el dia que signà el contracte de matrimoni de la germana Pélangie. Aquell querubí configurava una atmosfera
a banda del món. Era una veu melodiosa, amb aquell gust agredolç de poma de la Bretanya. La proximitat del seu cos i, més tard, del seu
esperit o record em trasbalsava. Aquell primer dia quan vaig estampar la signatura sobre el contracte vaig dibuixar una línia tremolosa i
ben poc decidida, contràriament al que era el meu costum quan escrivia el meu llinatge. La lluïssor dels ulls grans, foscos, l'esguard
lleugerament perdut Déu nostre Senyor sap on; el cutis càlid; el coll llarg i blanc com torre d'ivori; la vaga tendresa del pit encara estret
però gens llis; l'esveltesa d'unes cames llargues i primes. La frescura que inundava l'espai no era la que produeix la pluja d'agost o el vent
gelat de Carnestoltes o l'aigua d'un rierol després d'una llarga cavalcada...i al mateix temps era serena i càlida. Però, no com el bes d' una
mare o el tacte de l'esperit de vi en una gola assedegada. Inintel.ligible a tantes altres experiències. Difícil, misteriós i absurd. Els grans
autors que sempre m'havien rescatat em deixaren orfe per poder explicar aquell confús sentiment. 

     Vostés sabran perdonar que no hi entre amb els detalls, però cal apuntar que em va produir alguns dels moments de major gaudi i
per què no dir-ho, desenfré, encara que mai he estat persona d'obssessions, tanmateix, ara quan cite el seu nom, el nom afectuós de
Dumbo o pense en el seu cos de gasela se'm refreda l'enteniment. Aquell cos assolia una dimensió diferent sota un estímul tens i
profundament clandestí. La corba de la seua esquena estreta, els delicats turmells, tenien dues petites marques d'un accident greu de
carruatge i el melic era una gerra rodona reblerta de mel. 

     L'averany, però, s'ho havia emportat. Això és el que ells es pensaven. La meua ment podia cercar encara altres imatges vívides i
poc difuminades dins l'espai immens de la memòria. Només si cloc els ulls em puc veure passejar pels jardins vesprals de Florència en els
braços d'una dama de cabells negres enrinxolats, sent com els ocells de la Plaça de la Signoria refilen cap al Palazzo Vecchio o escolte el
xiuxiueig molt a la vora de l'orella, un què faré sense tu? mentre ens deixem arrossegar amb una barca pel riu Arno. 

     Ara i ací, maleesc i condemne aquells que amb les seues malifetes han fet que ella m'odie. 

     Vull fer referència explícita a un personatge cabdal de la meua desgràcia. Marie-Madeleine Masson de Plissay, madame de
Montreuil. 

     Abans que res, he de confessar l'astúcia i la perseverança d'aquesta dona. Mai no he conegut una intel.ligència tan aguda llevat
d'alguns homes excepcionals. Tot cedeix davant la seua voluntat, o simplement davant la seua influència. Sap seduir, intimidar i
corrompre-ho tot a la vegada. Posseeix els recursos de la subtilesa i mai no aborda un entrebanc sinó a través de diversos camins. Tot
aquest bagatge l' ha rebut directament del dimoni. Uns dies abans de casar-me amb la filla escrigué una carta al meu oncle, on entre altres
coses podem llegir: El senyor vostre nebot em sembla molt amable i desitjable com a gendre, per l'aire de racionalitat, dolcesa i bona
educació que la vostra cura sembla haver-li inculcat. D'aquesta manera es guanyava tots els que estaven al meu voltant i que més
m'estimava. A través d'aquesta argúcia tan innocent va filar una xàrcia d'aranya de la qual encara no me n'he pogut deslliurar. Com a
exemple, el cas de Marsella, el conseller Maupeou anomenà els magistrats per al judici, la befa de judici que es féu. Aquest mediocre
conseller, que sempre havia semblat que fos enemic de la família Montreuil, era un engany de cara a l'opinió pública, estava a sou dels
Montreuil. Ella sempre m'havia dit, quan semblava que m'estimava: els teus amics han de semblar de cara als altres enemics, d'aquesta
manera et faran un bon paper per a quan els necessites realment i tot semblarà just i equànim. Així els teus interessos seran en lloc ben
resguardat. No ho oblides fill. Malauradament ho vaig oblidar! 

     Actualment tinc en el meu poder documents i cartes que demostren tot el que he intentat contar en aquest escrit apressat, però útil
perquè la posteritat em puga jutjar objectivament. Quan vaig ser detingut per les tropes del rei de la Sardenya el vuit de desembre de
1772 prop de Chambéry, el capità que duia l'ordre, també portava un document escrit de puny i lletra de madame de Montreuil on
podem llegir entre altres coses: "...es prega que als efectes que puga tenir amb ell tant per al seu ús com per a la seua ocupació,
necessària per a un esperit tan viu com el seu, li siguen enviats, a excepció dels seus papers, manuscrits i cartes de qualsevol naturalesa,
que la seua família demana que se'ls remeta junt amb una capseta, segurament roja i adornada de coure i que conté també papers. Si se
l'ha emportat darrere, es prega tractar de recuperar-la, sense que ell puga adonar-se'n i sostraure qualsevol dels documents. Com que tots
els documents només interessen a ell i a la seua família, és de desitjar que es tinga a bé fer-los arribar, sense ser inspeccionats, al senyor
ambaixador de Sardenya dalt mencionat, qui tindrà la bondat de lliurar-los a la seua família...". 

     D'aquesta manera em vaig assabentar que la detenció era cosa d'ella, a més a més, delatà el lloc exacte d'on estava amagat. No és,
però, l'única treta que he pogut comprovar. Els incidents de Marsella, va ser la família Montreuil qui els va provocar. Van subornar les
joves per a fer declarar tots els horrors...en els quals jo mai no havia pensat. Tot ve com a conseqüència de les relacions amb A.- P., la
germana de la meua dona, i de separar-nos al preu que fos. 

     En aquests moments em vénen a la memòria aquelles paraules de l'amic del meu oncle, el sublim i inimitable François Marie
Arouet, on deia Amor omnibus idem. Caldrà recórrer ací al físic; és el teixit de la natura brodat per la imaginació. Potser, però en algun
moment també pot brodar l'estupidesa. No ho sé en aquestes altures. La meua imaginació ha romàs encadenada durant llargues
temporades. Em trobava en un estat d'excitació que arpejava la follia, però conservava, alhora, l'astúcia del dement. Sembla que
m'acusen de llibertí i d'immoral, potser ho siga. He actuat amb vehemència i desig i els he patit fins a les darreres conseqüències. Cosa
que un llibertí mai no entra en el joc, solament en l'estratègia. 

     Qui no haja entés les meues actuacions Déu i la posteritat l'il.luminaran en la justícia. Només em queda dir que cada edat i cada
intel.ligència té la seua pròpia joguina i he seguit aquesta premissa que, per cert, és d'una gran veritat. Quina arma és tan esmolada, tan
aguda, tan enlluernadora en el seu moviment, sempre tendenciós i oblic, i per això tan enganyosa com la mirada? 

Castell de La Coste, 28 d'agost de 1777 


En Gat 
                                                            per  
                                                         Pep Bussoms  
                                                               
                                                                                  



       En Gat es desempereix damunt del sofà. En Gat badalla. En Gat s'estira voluptuós, a poc a poc, fruint de la
    nyonya que encara amolleix els seus sentits. En Gat es llepa, poleix el seu pel brillant; s'empolaina, vol estar
    presentable. 

       En Gat camina per sobre el parquet. Entra a la cuina i salta damunt el marbre; el fred de la pedra li incomoda les
    passes. Son plat vessa rosquilles de pinso. A en Gat li agraden les rosquilles de pinso, fan gust d'anxova. En Gat es
    fon per les anxoves. Però les rosquilles fan venir set. Fan venir molta set. Per això sempre deixa el forat.
    S'estima més no menjar-s'ho, així beu l'aire de dins i això el reconforta. Després beu aigua. Això el reconforta
    encara més. 

       En Gat baixa les escales i entra a l'estudi del papa. El papa sempre és assegut davant la taula. Fa quelcom sobre
    un munt de papers. Gaire bé mai es mou. Només de vegades surt al jardí a prendre una mica el sol. Però això es
    només de vegades, quasi bé sempre és assegut davant la seva taula. Això ha de ser força avorrit, perquè no pot
    saltar, ni córrer, ni empaitar ratolins. 

       En Gat es frega contra els turmells del papa, li diu hola. El papa no contesta. En Gat vol ser vist pel papa: salta
    damunt la taula i es passeja sobre els seus papers. En Gat es vist pel papa i apartat dels papers amb molta
    descortesia. En Gat protesta. El papa s'excusa gratant el cap d'en Gat. En Gat se sent satisfet. 

       En Gat guaita per la finestra. L'horabaixa comença a caure; ja no plou. El Sol vol pondre's, i els seus raigs de
    llum esquincen els últims núvols, pintant de coure els boscos de pins. En Gat diu: "meu". 

       Però el papa no entén les subtileses del seu llenguatge. El papa no sap que quan en Gat mira el món com s'encén
    des de l'ampit de la finestra, i diu "meu", de debò vol dir que el món es seu. 

       En Gat vol sortir. En Gat conquista al papa perquè li obri la finestra. En Gat sempre es sorprèn en comprovar
    com responen els humans quan són ben ensenyats. En Gat treu son cap al món i flaira la tarda. La tarda fa olor de
    mullat. Es una olor bonica l'olor de la tarda mullada. 

       En Gat salta al jardí. En Gat trepitja la gespa i es transforma: son pèl es torna més bru, les seves urpes es fan
    més afilades, els seus peus més cauts, les oïdes més fines, els ulls més penetrants. Els instints, més llestos. En
    Gat és ara el senyor del bosc. En Gat surt del jardí i la seva ombra s'esmuny silenciosa entre la bardissa. 

       En Gat mira pondre's el sol des del cim de la muntanya. En Gat FA pondre's el sol tots el dies des del cim de la
    muntanya. La nit lluita amb el dia, i el sol acaba morint, vençut sota el pes de les ombres. S'escampa arreu el seu
    crit de guerra, inundant l'ocàs amb els últims rajos de la seva lluminosa sang; embriagant els sentits d'en Gat de
    boig romanticisme. Avui en Gat visitarà a la seva amada. 

       La seva amada es blanca com la llum de lluna d'una nit sense núvols. A la seva amada li diuen "Sugar". En Gat no
    sap què vol dir "Sugar". En Gat pensa que els humans no haurien de posar nom a les coses, si no saben donar-les
    noms sensats. "Lluna"! hauria de dir-se una gata blanca i brillant com la lluna plena, no "Sugar". Que ningú no sap
    què vol dir "Sugar"!. 

       Dues goles ferotges borden furioses al peu de la paret, mentre en Gat recorre temerari l'estret mur,
    esquivant les seves bavalloses dentegades. En Gat salta sobre la taulada del llenyer i burla els seus enemics. 

       En Gat s'asseu sota la llum de l'amada i canta a la seva Lluna amb una cançó d'amor. Cantarà i cantarà fins que
    surtin a rebre'l els seus petons enamorats. 

       La porta del balcó s'obre. Una ombra gran i grisa s'acosta a la barana. És un humà. Un humà gran i gris que grony
    i li llança un objecte contundent. Ai!. Una bota vola, mal guiada per una pitjor punteria, i s'encasta durament a
    l'interior del llenyer. En Gat observa intrigat l'absurd vol de l'objecte contundent. L'ombra grony per segona
    vegada darrera la barana, i s'amaga dins el seu forat, tancant amb una amarga portada. 

       Sembla que aquesta nit no hi ha amada. Potser en Gat hagi de conquistar el seu cor amb un present. Es clar!. En
    Gat es un babau!. Si en Gat vol l'amor de la seva galana damisel×la, en Gat necessita un ratolí amb que afalagar la
    seva vanitat. Haurà d'anar de cacera. Bé!: a en Gat li agrada anar de cacera. 

       La nit ha escampat les seves ombres sobre el bosc. El món s'ha cobert de tenebres. Els animals del dia es
    refugien en els seus caus i una vida diferent palpita entre la foscor dels ramatges. Són els éssers de la nit. Són
    els éssers de les estrelles. I en Gat és feliç, perquè en Gat és senyor del bosc i senyor de les estrelles. 

       L'aire fa olor de mort traïdora. La brisa canta a les copes una cançó d'alerta: "En Gat ha sortit a caçar", i les
    ànimes petites corren a amagar-se dins els seus forats. Així diu la llei del bosc, i el bosc sencer guarda silenci. 

                             "Compte, caçador, que la mort també canta per tu aquesta nit!". 

                             "Desconfia de l'animal que corre sense alçar els peus del terra!". 

       En Gat caça, i torna a casa de la seva Lluna. En Gat surt del bosc i creua la carretera: el riu de pedra, que fa olor
    de mort antiga. El riu de pedra, on corren les fúries de l'home, amb ulls de foc i alè verinós. El riu de pedra, on
    acaben totes les coses. 

                             "Desconfia de l'animal que corre sense alçar els peus del terra!". 

                             "Compte, caçador, que la mort també canta per tu aquesta nit!". 

     

       Una llampada encegadora, una topada sorda, i en Gat es estassat per la bèstia. 

       En Gat està confós. En Gat no entén. En Gat no sap perquè les seves cames adormides ja no volen córrer. En Gat
    no sent dolor. No sent cap dolor. En Gat arrossega els quarters del darrere per l'asfalt, però no sent dolor. Tan
    sols una lleu punxada al final de l'esquena. 

       En Gat està confós. En Gat no comprèn perquè les fúries de l'home s'acarnissen amb ell. En Gat no coneix la
    cançó de la bèstia. En Gat se sent dèbil. En Gat només vol arribar a l'altre banda del riu de pedra, despertar les
    seves cames i sortir corrents d'allí. 

       En Gat se sent feble. En Gat no pot lluitar. En Gat es planta sobre les urpes, plega les orelles enrera i eriça el
    seu llom trencat. En Gat bufa desafiant l'atac del seu enemic. 

       Una topada sorda, un intens mal de cap, una llampada encegadora; i llavors... 



                                                                      ...no-res.

ENRIC BASSET
La gàbia daurada
Novel.la (Fragment)
(Aquesta novel.la d' Enric Basset, un català que viu i escriu a Tolosa del Llenguadoc (França), fou guardonada amb el Primer Premi de prosa en els nostres darrers Jocs Florals. Juntament amb alguns altres textos premiats, s'ha publicat entera al Vol. II de la col.lecció "Veus de la Diàspora" que edita Pagès Editors de Lleida.) 
... i a cadascú la seva llibertat 
OCTUBRE 
La sala estava il.luminada únicament per unes llums de disseny artístic i claror dubtosa posades damunt les taules i uns camins resplendents que, eixint d'una esfera penjada al sostre, baixaven giravoltant per projectar cercles de colors diferents a les parets i damunt dels caps dels balladors. Mig a les fosques, instal.lada en una plataforma semicircular que servia d'escenari, una orquestra s'esforçava a satisfer les preferències musicals de les variades edats dels assistents.
Jo, assegut en una taula de cara al Paulet i d'esquena als dansaires, li parlava, probablement d'una banalitat qualsevol que no recordo, i ell, callat, tenia la mirada fixada en un indret llunyà. Em creia que estava reflexionant en el que jo li deia quan em va interrompre sobtadament enmig d'una frase.
--Robert, em digué. Tu qui et vanaglories de ficar-te fàcilment entre els llençols dels llits de les senyores, em jugo un sopar que no aconsegueixes de mantenir deu minuts de conversació amb la noia que està asseguda a la galeria.
Vaig girar el cap. Estava sola a l'altre extrem de la sala, i vaig adonar-me que la seva cara hauria pogut servir de model a un escultor grec.
Imposant per la seva bellesa, tenia les faccions desproveïdes de la lleugera imperfecció que ens atreu perquè creiem que és un detall encantador, però que més tard l'habitud no ens hi deixarà veure, en un moment d'irritació, més que un defecte exasperant. Els cabells, d'un color castany clar, li queien damunt les espatlles amb un desordre molt ben estudiat, i lluïa una brusa blanca amb lleugeres bandes de punta, i una faldilla d'un blau fosc. Jo li trobava un posat aristocràtic, potser perquè la perfecció no m'ha semblat mai humana ni accessible, i sols la qualificació d'esquerpa em venia a l'esperit.
Vaig pensar que em seria fàcil parlar-li de banalitats, del temps inestable propi del mes, de les dificultats de la circulació... I si mai la conversació s'allargava, cosa que em semblava difícil, enraonaríem una mica de tot. Cadascú procuraria dissimular els propis sentiments per no permetre de deixar entreveure el caràcter personal i conservar el mínim de misteri necessari per a fer--nos interessants. Tot aixòera clàssic i feia part del codi mai establert dels apropaments entre xicots i noies.
--Un sopar, com? vaig demanar al Paulet.
--En un restaurant mitjà, ni massa alt, ni massa baix.
--Posa el rellotge a l'hora!
--Perdràs, perquè n'hi han que se li han acostat, i tots han girat cua.
Segurament l'havien convidat a ballar, però la negativa inesperada o el sempitern "no en sé", que equivalia a una negació desdenyosa, havia allunyat els pretendents balladors. Jo tenia d'encetar un diàleg de deu minuts que no semblés un monòleg, i sols podia aconseguir-ho improvisant les frases que havien de provocar l'encadenament de la conversa.
La noia estava asseguda en una taula rodona apartada de la pista de ball, amb els colzes damunt les tovalles, i les mans encreuades sota el mentó. A la mà esquerra no vaig veure-hi cap anell, i a la dreta només un, però amb una pedra que jo hauria pres per un diamant si hagués estat més petita. Els seus ulls, d'un color blau molt clar, no es movien, i sols semblaven interessats per les parelles que ballaven, i l'orquestra tocant damunt l'escenari.
Jo havia travessat la sala amb una falsa desimboltura controlada pel Paulet, i ara estava dempeus al costat de la noia sense que semblés haver-se adonat de la meva presència.
--Puc seure a la seva taula, senyoreta?
M'ignorava talment que ni es dignà respondre. Vaig repetir la pregunta, i sense mirar-me, bellugant a penes els llavis, va murmurar paraules mal articulades.
--Seria molt mal vist. Si vol seure, té cadires.
La noia no era fàcil. Vaig rectificar la tècnica parlant-li a poc a poc, separant bé les síl.labes, i afegint-hi una mica d'ironia.
--És que puc seure en una de les cadires que estan al voltant de la seva taula?
La veu es féu més clara, malagradosa, destinada a descoratjar-me.
--La llei no ho prohibeix, però si ha vingut a molestar-me li pregaré que em deixi tranquil.la.
Vaig girar el cap, a punt d'entornar-me'n, i m'ho impedí el somriure burleta del Paulet a l'altre extrem de la sala.
--Gràcies, vaig respondre. Queda enregistrat.
Assegut, vaig deixar transcòrrer uns moments de silenci sense mirar-la. Simulava una indiferència, com si la noia fos la darrera preocupació meva, i quan em semblà que es devia considerar menyspreada vaig girar-me del seu costat.
--Està sola?
--No!
--M'hauria estranyat. Les noies boniques com vostè tenen sempre admiradors al voltant. Llàstima que estigui tan seriosa, perquè estic segur que té un somriure tan encantador que l'ha d'amagar per no embruixar.
--No estic aquí per somriure a la gent, ni per ser admirada, i els afalacs em desagraden.
--Doncs deixi'm endevinar per què ha vingut.
--No pas per escoltar frases vulgars i sense sentit.
--Perdoni, però també sóc capaç de parlar de política internacional o de la granota del servei meteorològic. No té més que triar el tema, i si cal, per deixar-la contenta, provaré de fer el pallasso i tot.
Ni somrigué, ni es dignà respondre. Decebut, vaig decidir de fer una última temptativa.
--Li parlaré francament. L'he vista sola, i com jo també ho estic, he cregut que ens podíem posar d'acord per avorrir-nos junts. Mai no és tan enutjós. La veritat és que vostè m'ha desconcertat, i que no sé per quin costat agafar-la.
--No m'agafi per enlloc. Li podria costar car.
--No sabia ja què respondre. Tot era rebuig, i el to despectiu de les seves paraules no estava gaire allunyat de l'ofensa.
Vaig mirar la copa buida que tenia al davant. Les llums del sostre s'hi reproduïen i, totes petites, corrien per la superfície del vidre. Hauria desitjat acostar els meus ulls als de la noia per verificar si en el seu blau també havien caigut uns punts lluminosos que jo hauria pres per pàl.lides estrelles de colors variats. Ho hauria intentat si no hagués temut una reacció violenta, acompanyada potser d'una bufetada.
No havien passat encara cinc minuts, i la meva provisió de paciència s'havia acabat. El meu ofici de viatjant en gènere de punt exigia més tractes amb la gent femenina que amb la masculina, i sabia catalogar una dona desconeguda en pocs minuts. La que ara tenia al davant devia creure's de raça superior, i jo, com que ni tan sols no era una clienta, no tenia cap raó per sotmetre'm a les seves gràcies i als seus desdenys, malgrat que per una raó incomprensible de mascle menyspreat i un xic vanitós, em sabés més greu de perdre l'aposta amb el Paulet que de pagar-li el sopar.
Em vaig alçar, i em semblà que totes les persones de la sala dissimulaven rialles sardòniques.
--Passi-ho bé, senyoreta. I moltes gràcies per la seva companyia. Ha estat molt amable.
Com si no hagués remarcat el to irònic i venjatiu de les meves paraules, aixecà el cap i em mirà directament per la primera vegada. L'esguard dels ulls blaus i transparents semblà voler-me travessar per contrariar la meva decisió.
--Com ha dit que es diu?
Jo havia conegut moltes dones que es feien les desmenjades, i que canviaven d'actitud així que em girava d'esquena, però mai no havia ensopegat amb un capgirell tan aparent ni sobtat. Jo les acceptava tal com eren, modificava el meu comportament segons llur estat d'ànim, i atribuïa els canvis a unes preocupacions d'ordre material o sentimental. O bé a una certa morfologia que les obliga periòdicament a fer-se desagradables. En el cas present no creia que el mal humor de la noia i la seva massa sorprenent pregunta fossin deguts al cava, a una decepció amorosa, o a una molèstia qualsevol. La mossa havia aconseguit desorientar-me i, decidit a anar-me'n, vaig respondre, picat:
--Ja no se'n recorda? Em dic Robert, per servir a Déu i a vostè. És tot el que desitja saber?
No semblà adonar-se de la ironia.
--Per què no seu una estona, ja que està sol?
L'hauria tractat de tot! Vaig dubtar un moment abans de respondre, quasi involuntàriament.
--Si no ens hem de tractar com gos i gat... Encreuà dos dits davant dels llavis.
--Jurat! Jo em dic Roser, i sóc una de les secretàries del senyor Roig.
Vaig omplir les dues copes sense controlar la netedat de la meva. La noia em deixà fer, conciliadora.
--La hi accepto en prova de bona voluntat, perquè ja he begut massa.
Acostà la copa als llavis, però només en begué unes gotes.
--Vostè també treballa a l'empresa?
Sí. Jo també hi treballava. Viatjava per les ciutats i els pobles d'Espanya, m'esforçava de vendre els productes de la casa, i m'estranyava molt de no haver-la apercebut mai.
--En el despatx del senyor Roig els viatjants no hi entren més que en casos excepcionals. És d'aquest lloc que surten idees com la de la commemoració d'avui.
M'explicà que el senyor Roig feia bé les coses, i que per festejar el centenari de la casa Roig i Camaral havia convidat tots els empleats administratius i els representants amb llurs famílies en la sala de varietats a on estàvem, llogada per l'ocasió. Els obrers i obreres de les fàbriques ho celebrarien en les ciutats on estaven implantades.
La veu de la Roser havia esdevingut agradable i tranquil.litzant, i amb l'ajuda del cava s'havia transformat en una recitació amb fons musical que em provocà un moment de placidesa assossegador. Ara volia fer-la parlar només per escoltar-la. Probablement demà la noia no recordaria res del que m'estava dient, però jo tenia por d'una nova rebequeria.
--Pot dir-me, vostè que deu saber tantes coses de l'empresa, per què sols veiem, i encara ben poc, el senyor Roig? Sembla com si la persona del senyor Camaral no existís.
--I és la realitat. No hi ha cap senyor Camaral.
La Roser, amb els colzes damunt la taula, feia girar la copa davant dels ulls. La mirada es féu fixa, s'allunyà de nou, i jo vaig témer una nova tendència al mal humor.
--Eh, Roser. No se'n vagi!
Em mirà, i somrigué.
--Li explicaré una història en forma de conte. Ara fa un segle vivien dos amics, Pere Roig i Andreu Camaral, ambdós hereus de famílies molt riques, propietàries de cases i masos. Quan començà la revolució industrial varen veure-hi més lluny que la majoria de la gent, i es vengueren una bona part de les propietats per instal.lar fàbriques de teixits. Saberen portar els negocis i compraren accions d'altres societats fins a ésser-ne propietaris. Era en el temps de la nova Barcelona, i adquiriren cases noves en el Eixample quan aquest s'estava construint. Els bancs els deixaven els diners amb la garantia de les fàbriques, i amb l'import dels lloguers, bastant enlairats, aviat tornaven els emprèstits. Invertiren els capitals en noves accions, i fins arribaren a muntar fàbriques de forns de ciment. Quan varen morir, les fortunes havien augmentat considerablement. Ho sabia vostè tot això?
--Ho desconeixia. La veritat és que no m'he interessat mai per l'origen de l'empresa... Però aixòno explica el fet de què no existeixi cap Camaral.
--El Camaral que fundà la societat morí sense deixar hereus mascles. Només una noia, que casà amb un ric propietari català, Marcel Ridaura, i amb llur unió la fortuna augmentà encara. El marit no volgué mai que el nom de Camaral fos allunyat de la raó social, malgrat que desaparegués de la família. Actualment l'empresa hauria d'anomenar-se Roig i Ridaura S. A., però per quant de temps? L'últim Ridaura morí en un accident de la circulació, al mateix temps que la seva muller, i sols queden tres noies, la gran, que es diu Eulàlia, i dues bessones: la Mercè i la Joana.
La Roser begué un altre glop i deixà la copa damunt la taula. Romangué uns instants silenciosa, i continuà, a poc a poc, com si posés en ordre els seus records. O com si inventés una història.
--La meva família i la dels Ridaura, malgrat la diferència enorme de fortuna, estaven molt unides. La meva mare havia servit de minyona a casa d'ells, i se l'estimaven molt. L'Eulàlia i jo anàrem juntes a l'escola de les monges gràcies a l'ajuda dels seus pares, i tenim la mateixa edat. Veu aquest anell? Vostè potser ha cregut que la pedra era un cul de got. No s'ho pensi, és un diamant de veritat i feia part de la col.lecció de joies de la senyora Ridaura, Me'l donaren quan morí perquè en tingués un record.
Jo no havia de fer-ne res de l'amistat que unia les dues noies, però escoltava la Roser que, amb l'ajuda del cava, s'havia enardit revelant les confidències que en general es fan a un desconegut per a desfogar-se. Semblava com si volgués justificar la mediocritat de la seva família amb paraules impregnades de recança o d'un sentiment de gelosia.
--I per què no seria un diamant? vaig preguntar. La meva mare tenia un collar... No vaig poder continuar. La pujada del senyor Roig a l'escenari i els aplaudiments que seguiren em va interrompre. L'orquestra s'aturà, els llums del sostre s'apagaren, i un cercle de llum blanca es projectà damunt d'ell. Seguiren uns murmuris i uns estossecs esmorteïts que acabaren quan agafà el micròfon.
--Amics, començà. I dic amics perquè és la paraula més justa que puc emprar. Us parlo ara perquè els menys joves (no diré els més vells) en tenen prou de gatzara, i desitgen retirar-se. Seré breu. Sabeu que la nostra empresa és com una gran família, i que la direcció s'interessa a tots els problemes individuals. Sabeu també que les nostres decisions sempre tenen en compte el benestar del personal, malgrat que de vegades els projectes s'hagin de mantenir secrets... Una noia que la foscor m'impedí de detallar s'havia acostat a la nostra taula, i ara parlava a la Roser a l'orella. El senyor Roig continuava.
--... però si algú de vosaltres té dificultats, sobretot d'ordre material, ens farà plaer d'assabentar-nos-en, i farem el que podrem per resoldre-les. I ara, el jovent del qual jo faig part, que continuï a divertir-se.
La Roser em presentà la desconeguda com essent una amiga, sense anomenar-la, i aquesta li proposà de fer una passejada amb uns companys per acabar la nit.
--Si voleu venir amb nosaltres, com més serem més riurem. Si prefereixes tornar a casa teva, algú t'acompanyarà amb un cotxe.
--No tinc ganes de moure'm. Quan em cansi demanaré un taxi.
--Puc acompanyar-la jo, vaig proposar.
L'amiga li féu un petó a cada galta i afegí, somrient:
--Adéu, Roser. I divertiu-vos força.
La noia devia entreveure, com jo, la picardia amagada en les paraules de l'amiga, perquè m'advertí immediatament.
--Voldria posar les coses al seu lloc. Estaria molt equivocat si cregués que aquests instants de companyia poguessin fer néixer una amistat. Quan vostè en tingui prou se'n va, i no tornarem a veure'ns més... Potser un dia, professionalment, i per casualitat... --Dit d'altra manera, vostè vol que la tracti com si fos un company d'unes hores, el desconegut que no deixa cap record insistent.
La Roser s'il.lusionà per l'ampliació de la idea.
--Aixòmateix! Un company passatger, efímer. El qui m'ha de fer les mateixes confidències que confessaria a un amic, però sense demanar-me'n. Sense reticències, i amb els mateixos mots que utilitzaria si s'adrecés a un home, si cal grollers i tot. Serà divertit! Jo em situaré en el lloc del company i no m'ofuscaré per res del que pugui explicar-me.
--Queda enregistrat. Què vol saber?
--No ho sé... Podríem parlar de l'opinió masculina de l'amor. En tinc una vaga idea, però per saber si vaig errada em caldria algú que fos realment sincer.
--L'amor amb lletres minúscules o majúscules? L'amor espiritual o l'amor sensual?
--No van lligats? Potser alguna vegada ens hem pogut equivocar, i pres una atracció transitòria per un gran amor, però deu ésser una excepció.
--No ha fet mai l'amor només per realitzar un desig excitador i dominant? No ha volgut satisfer mai uns instints naturals que l'obligaven a acceptar o demanar un contacte masculí? Potser soc indiscret o inconvenient, però sols responc a les preguntes d'un company que desitja informar-se.
La Roser em mirà severament, però no canvià de conversa.
--Si ha estat indiscret ha sigut per culpa meva. He fet l'amor quan he cregut que estimava. Vostè, en canvi, deixa suposar que l'aproximació dels cossos i el contacte carnal és la definició purament masculina de l'amor.
O era inconscient i jugava amb el foc, o m'endinsava progressivament vers una incitació dissimulada. Se'm feia difícil de creure que sols desitjava conèixer les opinions masculines.
Vaig explicar-li que, encara que els desigs sexuals dels homes fossin en general més violents que els de les dones, cosa molt natural en la persona humana, hauria pogut donar-li certs noms de clientes de l'empresa que ja preparaven el llit així que rebien la carta anunciant el meu passatge. Eren unes botigueres de bona fama que no es feien remarcar per la gent, que se'n fotien de l'amor amb majúscula, i en les quals els delers i goigs sobrepassaven els meus. Unes dones, en general solteres i per vestir sants, que havien conservat una part dels seus encants i es desfogaven en mi, amant d'ocasió, amb l'assegurança d'una discreció total.
--I a vostè no li dol, tanta hipocresia?
Jo esdevenia cínic.
--En el moment de fer l'amor som veritablement sincers. I en el meu cas puc dir que, a més d'estimar molt, els sopars i els llits d'aquestes clientes són gratuïts.
Jo esperava una reacció d'indignació que no esclatà. O no m'escoltava, o prenia notes mentalment per omplir les pàgines d'un diari íntim, però no semblà que les meves explicacions l'haguessin molestat. Alçà la copa i la buidà d'un sol cop. Després em mirà fixament com si preparés una resposta, deixà la copa damunt la taula, i aconseguí de dir-me.
--Canviem de conversació, vol? Aquest tema està desviant cap a camins molt escabrosos que em són desagradables. Vostè està content de l'empresa?
--Ni joiós ni descontent. El lloc que ocupo no permet de demostrar les aptituds personals. Jo tinc les meves idees, com la de donar a un sol viatjant els dos articles diferents de què disposa l'empresa: els de gènere de punt i els teixits. No hi hauria gaire trasbalsament, i tothom hi guanyaria.
--Potser té raó, respongué amagant un badall. Jo li demanava quins eren els seus propis interessos.
--Per ara el meu treball no em permet d'estalviar gaire, i si un dia vull fundar una família hauré de deixar la feina de cul-de-jaumet i cercar un lloc fix. Els viatjants no podem tenir relacions seguides amb les noies, perquè així que s'assabenten del nostre ofici es fan fonedisses i no les tornem a veure.
Era obvi que la xicota s'esforçava per seguir intel.ligentment les meves explicacions. Em va fer llàstima.
--Deu desitjar d'anar a dormir, oi?
--Començo de tenir son.
Vaig mirar el rellotge. Eren les dues de la matinada i la festa feia hores que durava. 
--Aniré a buscar el cotxe i vostè m'esperarà a la porta. Està d'acord?
--I tant! Jo l'espero a la porta, contestà mecànicament.
S'aixecà i començà de caminar. Jo vaig cridar-la.
--Roser! Oblida la jaqueta!
Va fer dos passos més abans de girar-se.
--Tinc els reflexes esmorteïts, oi?
La vaig ajudar a posar-se-la i, compadit, la vaig agafar per les dues espatlles.
--Reflexes esmorteïts, parpelles mig closes, ulls molt brillants... Què deu passar, company?
No respongué, i quan ens instal.làrem en el cotxe tirà el cap endarrera i aclucà els ulls.
--A on vol que la deixi?
--A l'infern!
--I després?
Obrí els ulls i semblà reflexionar.
--Visc a Gràcia, en un dels carrerons del costat de la Travessera. No ha de fer més que seguir el passeig de Sant Joan fins a l'acabament.
En posar el cotxe en marxa algunes gotes caigueren damunt del parabrisa, començà de ploure a mesura que ens allunyàvem del mar, i en arribar a la Travessera ja queia un veritable xàfec. Vaig aturar el cotxe a la vorera dreta esperant unes indicacions de direcció que no es manifestaven.
--Plou massa per baixar aquí. Puc deixar-la a la porta de casa seva.
--No! Hem decidit de no tornar-nos a veure. Em trobo molt bé on estic, i si no el molesto esperaré que acabi de ploure.
Recolzà el cap contra la porta del cotxe i havia ja aclucat els ulls i començat una respiració regular quan vaig passar el braç darrera seu per atreure-la cap al meu costat. Es deixà fer i, repenjant el cap a la meva espatlla, murmurà, tutejant-me per la primera vegada.
--Pots dir-me per què hi ha tanta injustícia en el món?
--Pots dir-me per què et creus tan sola, i que ningú t'estima?
--Ben poca gent, i sempre per interès.
--Potser t'ho imagines. I si, per desconfiança perds les estimacions desinteressades?
Obrí uns ulls cansats, m'adreçà una trista mirada, i els tornà a tancar.
--Engrunes! Sols podria perdre engrunes d'amor.
Continuava de ploure. El meu braç dret li servia de respatller i, a poc a poc, la respiració esdevingué compassada. Amb la mà esquerra vaig acariciar-li delicadament la galta, el coll, i, passant-la entre la jaqueta i la brusa, vaig guardar sota el palmell la rodonesa del començament del braç. Malgrat el plaer que jo experimentava amanyagant-la, em semblà una traïdoria d'aprofitar de l'avinentesa per satisfer el meu desig d'acaronar un pit, i no vaig fer-ho. El meu comportament no havia estat exclusivament sensual, i em semblava quasi un obsequi que jo, caritatiu, li oferia, per demostrar-li la realitat d'una companyia que podia considerar com una protecció. O potser també, em cal de reconèixer-ho, per intentar de fer néixer en ella el mateix desig que creixia en mi malgrat els meus propòsits de sensatesa, i que no tenien res a veure amb el gran amor.
La Roser obrí els ulls sobtadament, tragué d'una revolada la meva mà de damunt la seva espatlla, i em donà una bufetada.
Sorprès i indignat, vaig baixar del cotxe per obrir-li la porta.
--Baixa, Roser! Ja hem arribat.
S'agafà al seient amb les dues mans, sense parlar.
--No tinc cap raó per suportar els teus capricis. Baixa!
--M'havia endormiscat, i m'has sorprès. Si hagués estat desperta no t'ho hauria permès. No em deixaràs sola sota la pluja!
--No em faràs mai creure que no te n'havies adonat. Potser no t'ho creuràs, però les carícies eren més per tranquil.litzar-te que per satisfer-me, malgrat que aixòno siguis capaç de comprendre-ho. No estàs lluny de casa teva i no et mullaràs gaire. Baixa!
Ella continuava amb les mans agafades al seient, determinada a no moure's. Després d'uns moments d'indecisió vaig tornar a pujar al cotxe. Estiguérem uns instants sense parlar, i fou ella qui trencà el silenci.
--Jo no volia obrir-te la porta del meu esperit, i entrant-hi sense permís ho has fet malbé tot. Ets com els altres, com tothom: només et bellugues per interès.
--Pots dir-me quin interès puc tenir-hi, si ni tan sols et conec?
--Material, moral, sexual, no ho sé... Quina importància té?
--Volia que sentissis el contacte de la meva mà. Que no et trobessis massa sola.
--M'agradaria poder-ho creure.
Devia suposar-ho, perquè repenjà de nou el cap contra la meva espatlla i es tornà a adormir amb els braços encreuats damunt del pit.
La respiració lenta i monòtona de la noia, el cant de la pluja damunt del cotxe, i probablement el treball insidiós del cava, contribuïren a imposar-me un ensopiment. Uns somnis eròtics en els quals participava la Roser em despertaren. Vaig encendre el llum del sostre i el rellotge de manilla m'indicà que eren les quatre. Em costà de treure el braç adolorit on reposava el cap de la noia, i, amb el vidre baixat vaig mullar un mocador passant-lo damunt la carrosseria del cotxe.
--Roser, ja no plou, i és hora de tornar a casa.
Li parlava com a una nena a la qui cal deixondir per anar a l'escola, i quan obrí els ulls vaig mullar-li el front, les galtes, i el coll. Em mirà, estranyada, i no protestà. Va anar realitzant a poc a poc, somrigué, s'estirà, i obrí la porta del cotxe. Abans de sortir-ne es girà i em féu un ràpid petó a la galta.
--Gràcies per tot, em digué. No ho oblidaré.
--Quan ens tornarem a veure? Em faria plaer.
--Esperaré que te'n vagis, i... fins a mai més.
Jo vaig tenir esma per ironitzar:
--De company com tu no en trobaré mai més cap, n'estic segur.
Irritat, vaig posar el cotxe en marxa. Volia descobrir la direcció que prenia la Roser, però per fer mitja volta em calgué endinsar-lo pel carrer de l'Escorial i passar dos carrerons més abans de retrobar, en el Torrent de les Flors, un sentit de circulació autoritzat.
Quan vaig arribar al lloc de la separació l'indret estava desert.
Tornant a casa, la descoberta tardana d'un semàfor amb llum vermella em féu adonar que, malgrat l'habitud de la beguda, l'abús del cava m'havia esmorteït els reflexes.
La primera constatació, abans de despertar-me completament, fou que estava a casa, dins del llit de la meva infantesa i adolescència. Ell havia tingut el meu cos damunt seu durant una colla d'anys i, si hagués pogut parlar hauria contat els meus dubtes jovenívols, els meus desigs sexuals més amagats, i les meves resolucions, sempre sinceres però mai acomplertes. El matalàs guardava la forma del meu cos, i la jeia no era la mateixa que la dels nombrosos hotels i hostals que m'acollien.
Quan obriria els ulls distingiria l'esquerda torta del sostre, i m'interrogaria, com cada vegada, sobre la profunditat de l'escletxa. Veuria l'empaperat imprimit amb les flors immenses que el temps havia anat descolorint, i que el meu pare i jo havíem decidit, sense gaire convicció, de reemplaçar. Al damunt del capçal percebria el Sant Crist amb el cap tan acotat que, clavat i tot a la creu, semblava que m'espiés. La mare havia exigit el lloc de la instal.lació, i jo no vaig gosar mai preguntar-li si la imatge estava allí per protegir-me o per vigilar-me.
Veuria també els dos únics quadres, prohibits de desplaçament per no mostrar la marca acolorida que haurien deixat a la paret.
Realitzava que estava a casa dels meus pares, en el piset del carrer del Poble Sec on havien anat a raure quan es casaren. L'havien triat perquè, entre altres raons, la façana estava de cara a la ciutat, malgrat que les cases del davant impedissin de veure-la. Havien viscut dins d'aquell pis la meitat d'una vida, i segurament sortiria d'ell la comitiva que els acompanyaria al cementiri. L'apartament era petit: un menjador, dues habitacions, cuina, un saló que convertíem en dormitori en cas de necessitat, i un wàter en el que el pare havia instal.lat una dutxa. Més que el pis, el que semblava esquifit eren les cambres, a on ens fèiem feia nosa els uns als altres.
Quan anaren a viure-hi el pare treballava en una botiga de teixits i, en suprimir personal, el patró li procurà una feina de viatjant. Més tard l'empresa Roig i Camaral li oferí un càrrec, i ell l'acceptà. Va ésser ben a contracor de la mare que, creguda que la primera col.locació era provisional, hagué de resignar-se a continuar de tenir-me com única companyia fins a la fi de cada mes, quan l'empresa passava els comptes mensuals amb els viatjants.
El meu avi, de sincers ideals anarquistes, s'havia refugiat a França en acabar la guerra a Catalunya, i tornà acompanyat d'una esposa francesa i del fillet que un dia havia d'ésser el meu pare. La mare treballà uns anys en una fàbrica de camises, i jo vaig consolidar el meu pobre francès amb el contacte de l'àvia.
No puc garantir que la presència constant d'una de les dones, o les absències prolongades del pare expliquin la meva tendència a cercar les companyies femenines, però puc assegurar que els contactes que he desitjat de tenir amb elles des que em cresqué el pèl a la barba no tenen cap relació amb els d'un xicot amb la seva mare o la seva àvia.
Més tard, acabats el batxillerat i uns breus estudis comercials, la casa Roig i Camaral acceptà la candidatura que el meu pare havia proposat.
La mare, en saber la notícia, posà el crit al cel. Jo era la nineta dels seus ulls, el consol de la seva soledat i, si hagués gosat, hauria afegit que jo era també propietat seva. No s'havia avesat mai a la meva creixença i em veia fràgil i necessitós de la protecció que l'experiència no m'havia encara ofert. Cercà totes les raons possibles i imaginàries per oposar-se al propòsit, però fou inútilment, i li calgué d'acceptar la decisió del meu pare. Jo he sospitat sempre que una de les raons que ell tenia era la de sostreure'm a la influència de la mare i al seu matern egoisme. I en el que em concernia, l'emancipació que em procurava el projecte m'omplia d'un goig dissimulat.
--Veuràs com un dia, li deia la mare, una donota d'aquestes que en prou feines podem endevinar el que diuen l'enxamparà en un poble de mala mort i trobarà la manera de fer-se posar grossa. I aleshores no tornaràs a veure el teu fill, i t'ho hauràs buscat, però seré jo qui en patirà.
Fugia a la cuina emmurriada. El pare la seguia assegurant-li que jo podia guanyar molts diners, i que aleshores ells m'ajudarien, amb el petit capital de què disposaven, a obrir una botiga no gaire lluny de casa.
--També ho deies per a tu, que era provisional, i encara dura.
Ell l'abraçava, ella feia semblant d'acceptar l'amanyac a contracor, i el pare em feia l'ullet per damunt la seva espatlla.
No m'havia agradat mai de fer el mandrós quedant-me al llit una estona, però aquell dia, el següent de la commemoració, em costà de llevar-me, i en posar els peus a terra unes punxades al cap em feren tancar els ulls.
Les remors que sentia venien del carrer i em feien suposar que estava sol en el pis. Damunt la taula del menjador vaig trobar un bol buit, el sucrer, i un termos amb el cafè encara calent, però abans de servir-me vaig beure un glop de conyac, producte que els matins d'indolència em reeixia bastant bé.
El mirall del bufet em mostrà una cara botida amb ulleres sota els ulls, barba sense afaitar, i cabells esborrifats.
--No s'hi hauria repenjat avui a la meva espatlla!
Aquella mossa m'havia sortit de l'esperit, i durant un curt instant em vaig preguntar si era el producte d'un somni. Aleshores vaig intentar d'imaginar-la, però sols assolia veure dos ulls transparents dins d'un oval clar voltat de cabells castanys. El nas i la boca havien desaparegut, i no vaig poder-los retrobar.
Havia començat a afaitar-me quan s'obrí la porta del pis.
--Estàs despert, Robert?
Vaig treure el cap amb la cara ensabonada.
--Si, mare. Estic preparant-me.
Així que vaig arribar al menjador va aturar-se de parar la taula i començà unes queixes prudents.
--A quina hora has tornat, ocell de nit?
--No ho sé ben bé, vaig respondre convençut de què coneixia el minut exacte. Potser eren les dues... --Eren dos quarts de cinc. Hauràs de fer arreglar el rellotge.
--Vols dir? Jo hauria jurat...
--No juris res! I no cal que em diguis amb qui estaves. No pot ser gaire honesta per córrer els carrers sola a aquestes hores.
--Maria!, la renyà el pare. El Robert és major d'edat.
--És més capsigrany que quan no ho era.
El telèfon trucà mentre esmorzàvem. Era el Paulet.
--Et dec un àpat, Robert. No m'estranya que facis bons negocis.
Vaig donar-li cita al començament del passeig de Gràcia, advertint-lo que el dinar no li costaria gaire car perquè jo no estava gens en bona forma.
--Has mastegat massa carn, aquesta nit? preguntà amb ironia.
El cotxe es quedà davant de casa, i el metro em portà fins a la plaça de Catalunya. El soroll de les rodes m'anava repetint: "Si és boja que la tanquin... Si és boja que la tanquin..."
Com tenia el costum quan donava una cita, el Paulet encara no havia arribat. Jo veia els balcons de les oficines de l'empresa i vaig pensar que la pobra Roser devia en aquell moment treballar darrera els vidres fent esforços per no adormir-se. Una idea sobtada em féu entrar a una botiga de flors per preguntar el preu de dotze roses, amb l'encàrrec de portar-les al despatx del senyor Roig, però, degut al preu, sols en vaig encarregar sis. En la targeta blanca, al costat d'un dibuix florit, vaig escriure-hi unes frases que jo mateix reconeixia beneites, i que vaig completar amb el meu nom: "Per a un Roser al qual hauria desitjat afegir flors i treure espines".
El Paulet i jo passejàrem per la Rambla conversant del nostre treball i de la marxa de l'empresa, i explicant-nos mútuament les anècdotes més gustoses concernint els clients, i les més gosades, imaginades o veritables, relacionades amb les clientes.
No vaig voler donar-li detalls sobre la noia que m'acompanyava en sortir del saló, malgrat que fos el motiu de la juguesca. Només vaig dir-li que l'havia conduït a casa seva, a Gràcia, i que després havia fet un tomb pel Paral.lel. Segurament va quedar-se amb el dubte, però si li hagués dit la veritat sencera, o no l'hauria cregut, o no m'hauria comprès. A més, la personalitat de la Roser, malgrat les incoherències, m'inspirava un respecte misteriós, i preferia no parlar-ne. 
NOVEMBRE 
El mes de l'any que sempre m'ha desplagut ha estat el novembre. No sé qui devia escollir-lo per dedicar els seus primers dies al record dels morts. Em sembla bé que se n'hagi triat un per a no deixar-los desaparèixer completament, però aquesta celebració coincideix amb l'anunci del pròxim i desagradable hivern, amb els dies grisos de curta durada, l'anestèsia vegetal i sovint animal, i, sobretot, la nostàlgia que s'empara de mi si no faig un esforç per contrariar-la.
Aquell novembre fou monòton, com tots. Els meus clients ja havien rebut les novetats i assortiments en previsió de la campanya de frescor, i sols comandaven els articles absents de l'estoc. Les entrevistes no duraven gaire, i els carnets no s'omplien convenientment.
A mig mes ja havia recorregut tot l'alt Aragó, i em calgué modificar els meus projectes i endinsar-me en les terres de Navarra, regió prevista per més tard, quan l'hivern no seria encara massa rigorós.
Jo preferia viatjar pel centre i el nord d'Espanya quan la temperatura era agradable, i guardava pels mesos freds les províncies més assolellades. Sovint els canvis meteorològics imprevistos no coincidien amb les meves disposicions, però sabent que a l'empresa sols l'interessaven els carnets de comanda ben plens, jo triava les regions per visitar segons el meu desig o les conveniències personals El meu pare passava la porta de les botigues amb una maleta plena d'enormes llibres curulls de retalls de teixits de tota mena. Prenia el tren i recorria únicament les ciutats d'una certa importància. Jo més aviat li envejava aquest privilegi, car el meu cotxe sempre anava atapeït de maletes que havia de treure cada nit, plenes de mostres de samarretes, mitjons, calçotets, i tota mena de gènere de punt, sense oblidar els articles de merceria. I em calia d'aturar-me per a tot arreu, car en tots els pobles existien botiguetes més o menys especialitzades.
Aquell mes vaig perdre molt de temps. Dues vegades havia recorregut un grapat de quilòmetres inútilment: una botiguera d'edat avançada, graciosa com un pal de telèfon, havia demanat de visitar-la, i no m'encarregà res perquè en el meu mostrari no hi trobà els botons del mateix color i grandària que el que m'ensenyà, i una altra m'assegurà que, cansada d'esperar la meva visita, la comanda que tenia preparada l'havia donada a un representant molt simpàtic que començava la professió.
Jo estava segur que les meves vendes eren insuficients, i vaig trobar-ne la confirmació a la fi del mes, durant la reunió mensual dels viatjants. El senyor Viloví, cap del personal, em féu saber, davant de tots els representants, que l'import de les meves operacions havia estat molt fluix, amb la nota més baixa.
--L'empresa, afegí, no ha d'intervenir en la vida privada dels viatjants, però tampoc pot consentir que l'hi porti prejudici.
Em dirigí un somriure cínic i prosseguí.
--No es tracta pas d'un cansament extra-professional, senyor Ripoll? 
No vaig respondre. Sols hauria servit per ajudar-lo a continuar els sarcasmes, però en sortir de les oficines del passeig de Gràcia la meva irritació era tan aparent que el Paulet intentà de calmar-me.
--No t'ho prenguis així, home, no hi guanyaràs res! El mes que ve hi poses el coll, i el conjunt de l'any serà més important.
--No he tingut sort, ja ho sé. El que de veritat m'amoïna són les al.lusions a la meva vida privada davant de tothom. Si almenys m'ho hagués retret en el seu despatx... No en tenia el dret... Com deuen riure els altres.
--Què vols fer-hi! Tens tan bona reputació... La plaça de Catalunya, plena del sol tardorenc, també semblava riure-se'n. Damunt l'esplanada, ignorant les meves cabòries, uns infants s'empaitaven, i alguns adults s'entretenien incitant els coloms a prendre les veces ofertes damunt les mans. Un home negre ho intentava, però semblaven malfiar-se del color de la seva pell.
--Què vols fer-hi en un país on fins els coloms són racistes?
El Paulet em donà un cop amical a l'espatlla.
--Anem a fer el vermut. Et farà bé.
En un bar de la Rambla el Paulet encarregà dos aperitius amb tapes. Jo, amb l'esperit absent, no les tastava.
--Encara et dura? preguntà, simulant la indignació. T'ho ha dit per incitar-te a l'acció, i res més.
Jo no volia reconèixer que una bona part de la irritació era contra jo mateix, com l'infant que parla d'injustícies perquè li reca de no haver-se esforçat en els estudis.
Intentava de culpabilitzar únicament al senyor Viloví donant-me la raó malgrat els meus dubtes, quan una veu femenina, tutejant-me, em tragué de les cabòries -hola, Robert! Estic contenta de trobar-te.
La noia estava dempeus davant nostre. Els cabells foscos, lligats darrera el bescoll, deixaven veure dues orelles perfectes. Portava un jersei de color crema que li amagava el coll, una faldilla marró que quasi li arribava als peus, i un collar que feia joc amb unes arracades daurades. És tot el que vaig copsar en el primer cop d'ull.
Ens alçàrem tots dos, i la noia em féu un petó a cada galta. Em creia recordar la seva cara sense poder precisar.
--Seu amb nosaltres, vaig proposar-li quan ja ho estava fent. Què vols beure?
--Com vosaltres. Em fa estrany de trobar-te aquí.
Jo furgava tots els racons de la meva memòria per recordar com i quan l'havia conegut. Devia fer anys, perquè la seva fesomia no em deia res. El Paulet, en canvi, feia el gallet.
--Robert, d'on has tret aquesta preciositat?
La noia somrigué, i els ulls, esdevinguent tot petits, donaren a la seva cara un atractiu particular. Fou ella qui respongué.
--Ens presentà una amiga nostra, la Roser, a la festa del centenari. També hi era, vostè?
--Sí. I soc imperdonable de no haver-la remarcat. Podries presentar-nos, Robert!
Com fer-ho? Malgrat que recordava l'escena, havia oblidat el seu nom, i fou ella encara qui contornà l'obstacle.
-li seria molt difícil. La Roser només li digué que jo era una amiga seva.
El Paulet procurava atreure l'atenció de la noia fent-se l'interessant, i actuava com si jo no hi fos.
--Em caldrà presentar-me jo mateix. Em dic Pau Serra, i des que una secretària de l'empresa començà d'anomenar-me Paulet, tots els amics em criden amb aquest nom.
--Jo em dic Mercè.
-mercè només?
--No en té prou amb el nom?
--Si vol conservar l'anònim l'anomenaré Mercè Bonica. Li escau?
La noia girà el cap del meu costat, clavà la mirada en els meus ulls, i declarà.
--Em dic Mercè Ridaura.
Jo vaig fer un esforç per dissimular la sorpresa, però el Paulet va botar de la cadira.
--Perdoni'm si no he estat prou correcte. Jo no sabia... --No se'n preocupi i segui. El Robert no se n'ha pas estranyat.
Ho digué com si fos la cosa més natural del món, que una de les propietàries de la gran empresa Roig i Camaral, posseïdora, amb les seves germanes, d'una fortuna difícil d'avaluar, em reconegués en un cafè i vingués a saludar-me amb un petó a cada galta. A mi, el miserable viatjant a qui hauria pogut acomiadar amb una senzilla paraula, i que acabava de rebre una reprimenda que l'havia enfurit, a causa d'una suposada negligència en el treball. Havia caigut bé, la mossa!
--El Robert amaga el que li convé, afegí el Paulet, gelós i venjatiu. Està malhumorat perquè el senyor Viloví l'ha amonestat davant de tothom.
La Mercè posà la mà damunt del meu braç, somrigué, i em mirà fit a fit ignorant la presència del Paulet.
--No és greu, Robert. Demà ja no hi pensaràs.
Jo vaig respondre que les ofenses sempre m'havien costat de pair, sobretot si eren públiques.
El Paulet tossí per cridar l'atenció. Sense poder amagar el ressentiment, buidà el seu got i s'alçà de la cadira.
-tinc una cita i estic fent tard. Ens veurem per Nadal, Robert, i aleshores potser m'aclariràs molts enigmes.
S'acomiadava de la Roser cerimoniosament, però acceptà l'encaixada oferta. Jo vaig tenir dret a un vague signe d'adéu.
--Pobre Paulet, vaig exclamar. Només cal de posar-lo davant una senyoreta Ridaura perquè s'agenolli. 
-ho confons, Robert. No em té més que un respecte desmesurat. Estàs disgustat perquè han intentat d'espavilar-te. Fés com jo, que no em deixo guanyar mai pel pessimisme. Jo demano a les meves mans que es belluguin i que amanyaguin, i m'obeeixen; a les meves cames que caminin, que saltin, que ballin, i em creuen. I com que tot aixòm'alegra, exigeixo als meus llavis que somriguin, i la gent diu que fins encomanen el somriure als meus ulls. Demano al meu esperit de no tenir pensaments tristos o de foragitar-los, i, malgrat que no sempre m'escolta, sovint es tranquil.litza. I estic contenta de què sigui el meu cos el qui em fa cas, més que tots els servidors que pugui mai tenir.
El discurs havia escombrat una bona part de la meva ràbia, i la que quedava s'anava transformant en un desig sòrdid de fer-li sentir les desigualtats socials que hi havia entre nosaltres.
Vaig picar de mans sense fer soroll, per burlar-me'n.
--Està molt ben expressat. Es podria destinar als poetes o als que tenen més del que necessiten.
--No siguis cínic, que no t'escau. És bo per a mi, i hauria d'ésser-ho per a tu si ets sa de cos i d'esperit.
Esperant una resposta començà a passar el dit per la vora circular de la copa. Jo no parlava, i ella pareixia interessada pel moviment giratori.
--Veus? em digué. Hi ha gent que sap fer cantar els gots, però sembla que han de ser de cristall. Jo no en sé.
Ho deia mirant el seu vas i sense aixecar els ulls. Esperà en va que jo parlés, i es decidí a murmurar.
-la Roser m'ha parlat de tu, i m'agradaria conèixer una mica la teva vida, si no soc massa indiscreta.
--És tan monòtona que no pot interessar a ningú. Visc a casa dels meus pares, i puc dir que no dormo mai tres nits seguides en el mateix llit. Ja deus saber quina és la vida dels viatjants de comerç.
--I els teus pares?
-la meva mare és com totes les mares que tenen fills únics: viu més per a mi que per al seu marit, i sempre amb l'angúnia d'un possible accident. El meu pare ha aconseguit fer funcionar la seva vida com un rellotge suís. No té més ambició que la de fer viure la família, d'anar a un espectacle o a un restaurant a la fi de mes, i d'afegir alguns diners a la caixa d'estalvis. No imagina la misèria que moltes persones amaguen per culpa d'un amor propi que els obliga a dissimular-la, i no fa cas de l'opulència que altres ostenten per un orgull d'afortunat.
--No creguis que la riquesa engendra la benaurança, ni que els rics son tots feliços. Molts viuen amb una angoixa quasi insuportable, i son miserables moralment.
--I els pobres ho son, a més, materialment. No crec que existeixin gaires opulents que mereixen la fortuna que posseeixen. Quin mèrit tenen d'haver nascut d'aquesta nissaga? El meu pare no imagina que els necessitosos puguin prendre'l per ric, i estic segur que molts rics creuen que ell és un pobre home.
--Jo penso que l'ambició del teu pare és molt humana.
-humana? És l'ambició del gos que contenta l'amo per obtenir un rosegó de pa.
--I tu, doncs, no en tens d'ambicions?
--Ben curtes. No van més enllà de la independència que procura una botiga de teixits. No sé perquè te'n parlo, dels meus projectes, de tan esquifits que son.
-la Roser m'ha parlat de tu com d'un noi intel.ligent i desinteressat. No m'ha dit que eres una mica revolucionari.
--No ho sóc, però em costa de suportar les injustícies.
--No seràs tu qui les suprimirà.
Tornà a posar la mà damunt del meu braç.
--No et molesta tan de fum i de soroll?
Sortírem del cafè. Un aire fresc de tramuntana em deixà suposar que nevava al Pirineu, i instal.là el meu pensament en el racó professional del cervell per indicar-me que el mes següent podia ser més productiu que l'anterior, i compensaria la pèrdua si començava a fer fred i jo tenia cura del meu recorregut.
La Mercè em tornà a la realitat. S'havia penjat al meu braç de tal manera que jo hi sentia la mollesa del seu pit.
--No fa calor, em digué, com per justificar el contacte. Anem a dinar junts, si et sembla, i continuarem la conversa.
Entràrem en un gran magatzem i em demanà l'opinió per triar una jaqueta. Jo, està clar, vaig aconsellar-li la que em semblà que li agradava més. Després pujàrem al restaurant i, mentre menjàvem, em tornà el record de la Roser.
--Aquella nit el cava no li convingué a la teva amiga. La va capgirar i entristir, i no podia fer-se una opinió clara de mi, ni recordar-me gaire.
--Potser vas ser tu qui la capgirà.
Jo, tenint davant meu una noia bonica i agradable, considerava que les preferències masculines de la Roser no em concernien.
-t'equivoques. Em digué que no volia tornar-me a veure.
-tu ho creus així perquè t'ho mires amb el teu cervell masculí. No sembla que coneguis gaire els cors femenins.
--Que vagi al dimoni, la Roser! Parlem de tu, de la manera de viure dels fills de pares rics.
--Vols dir els meus pares?
--Perdona'm. Em dol d'haver-t'ho dit. No recordava que ja no en tens.
--No té importància.
L'evocació va originar un silenci, i després m'explicà.
--Els meus pares moriren en un accident de carretera, ara fa tres anys. Un dia, després de dinar, el pare volgué anar a la torre per passar-hi el cap de setmana amb la mare i l'Eulàlia, i ens deixaren a casa a la Joana i a mi, a càrrec de les dues criades. Teníem aleshores divuit anys, vàrem anar al teatre, i en tornar ens informaren de la mort dels pares. Ningú no sap exactament com va ocórrer, però el cotxe sortí de la carretera, topà contra un arbre, i caigué al fons d'un barranc. Quan la gent acudí el pare ja estava mort amb el pit enfonsat, i la pobra mare, expulsada del cotxe, tenia el crani obert. Per sort encara, entre les persones que s'aturaren per portar socors hi havia un metge, professor en un hospital, que féu la respiració artificial a l'Eulàlia, a qui el cop contra el roure havia llançat a la carretera. L'hospitalitzà en la seva clínica i la vigilà personalment durant els quinze dies que estigué sense coneixement.
Jo vaig posar la mà damunt la seva, estrenyent-la lleugerament. No semblà adonar-se'n, i continuà.
--D'aleshores l'Eulàlia sovint crida quan dorm, i a vegades diríem que està absent, sense adonar-se de què no està sola. Ens diu que endevina la hipocresia de les persones sense necessitat d'escoltar-les, i repeteix que desitja l'amor de tothom, i no els amanyacs de circumstància més o menys sincers. Aquest mes l'ha passat millor, més alegre, i sense malsons. Ens ha dit més d'una vegada: "Vaig estar errada d'exigir-li de no tornar-nos a veure mai més".
--Què? vaig exclamar amb por de comprendre.
--Si, Robert. L'Eulàlia et digué que s'anomenava Roser.
Em semblà que el món em queia al damunt. Vaig rememorar certs detalls de la famosa nit del centenari, dient-me que si en aquell moment jo hagués estat al corrent de l'accident i de les seves conseqüències, hauria estat més comprensiu, sense prendre per caprici el que era desgavell.
--I jo, que havia enviat roses a una secretària anomenada Roser! Com devien riure, les noies.
--No. Jo vaig veure les flors en el despatx del senyor Roig. Ningú no sabia per a qui eren, i vaig guardar la targeta que les acompanyava per donar-la a l'Eulàlia.. "Veus com jo no m'enganyava? Creu que sóc una secretària i no corre darrera d'una fortuna, com els altres" em digué. El que passà aquella nit, Robert, ho sé tan bé com tu, o més ben dit, com ella, perquè certes estones les passà dormint, i d'aixòn'hem rigut totes tres.
--Burlant-vos de mi!
--Ens en guardarem prou! Aixòl'ha distreta una mica de la tristesa, i d'ençà de l'accident, tu ets l'únic que l'ha feta somriure.
Vaig deduir que la trobada amb la Mercè no havia estat casual.
--Sospito que estaves esperant-nos a la porta de l'empresa, i que ens has seguit amb la intenció de parlar-me'n. Quin idiota estic fet de creure a l'atzar! I tota aquesta comèdia, a on condueix?
--A que jo pugui dir a l'Eulàlia que desitjaries reveure-la.
--I què en fas dels meus sentiments? Tinc de dissimular-los per fer-li creure que m'atreu? És difícil de simular una atracció inexistent.
--Et costaria molt?
--Em costaria de rebre desaires immerescuts com els que ella sap tan bé donar.. No els he suportat mai, i no començaré ara, ni per una Ridaura afortunada. Si jo hagués sabut qui era ni m'hi hauria acostat.
--I en canvi, quina victòria estàs assolint! Una d'aquestes Ridaura que sembles odiar s'inclina davant teu per demanar-te un favor. Pots estar-ne arrogant i explicar-ho al Paulet. És un rebuig d'orgull, el teu. No ajudes a qui ho necessita si abans no l'has triat i acceptat. Hi ha gent que no mereix la teva compassió, sobretot si són persones riques. M'hauria pogut estalviar d'empassar-me el meu, d'orgull.
Havia alçat la veu, i em mirava fit a fit. El silenci s'allargava massa, i vaig ser jo qui el trencà.
--Tant l'estimes per acceptar de representar aquesta comèdia?
--Són preguntes que no mereixen resposta. Si reflexiones una mica admetràs que m'estàs ofenent.
A poc a poc en els seus llavis aparegué l'arma persuasiva d'un somriure femení que, transmetent-se als seus ulls, em féu realitzar que tenia al davant un exemplar agradable de feminitat amb cara afavorida i sensual. La constatació féu néixer en el meu esperit un anhel espontani i voluptuós que foragità els prejudicis.
--Sigues comprensiu. Només et caldria venir de tant en tant. Ja sé que et costa, i t'ho agrairia.
Vaig simular la indecisió, però el desig de tornar a veure la Mercè ja s'havia imposat.
--Fes-li saber que m'acontentaria de reveure-la.

EL NOU DICCIONARI
NORMATIU
DE LA LLENGUA CATALANA
1. EL PROJECTE
1.1. Justificació
(1) La ppovisionaJitatd'aques-
ta obra l'explicita Pompeu Fabra
en el pròleg del Diccionari, on el
presenta com a «canemàs del fu-
tur diccionari de l'Institut».
La llengua catalana ha tingut fins ara en el Diccionari general de la llengua cata-
lana (DGLC) de Pompeu Fabra el diccionari de referència normativa que necessita
qualsevol llengua de cultura normalitzada per orientar l'ús correcte que de la llengua
han de fer en determinades situacions els seus parlants.
Els esdeveniments històrics i polítics produïts al llarg del segle xx, però, han fet
que aquest diccionari no seguís el procés d'evolució que segueixen els diccionaris
normatius arreu del món. Efectivament, la primera edició del DGLC va aparèixer el
1932 per iniciativa del mateix Fabra, aleshores president de la Secció Filològica de
l'Institut d'Estudis Catalans, per fornir els parlants d'una eina de referència, mentre
no fos publicat el gran Diccionari de l'Institut d'Estudis Catalans.'
I van transcórrer vint-i-dos anys abans que no es pogués fer la segona edició del
DGLC (1954), que Carles Riba, president en aquell moment de la Secció Filològica
i autor del pròleg, presenta com una reedició, ja que els canvis respecte a la primera
edició són mínims i fruit, moltes vegades, de la intervenció de la censura del moment.
Caplletra 77(Tardor 1994), pp. 201-218M. TERESA CABRÉ, MARIA BOZZO, ÀNGELS EGEA, MARTA JUNCADELLA, CAROLINA SANTAMARÍA
Del 1939, any en el qual l'IEC fou desposseït del seu patrimoni, fins que va ser
novament reconegut oficialment l'any 1976, l'Institut d'Estudis Catalans va viure en
semiclandestinitat i va seguir les seves tasques amb precarietat gràcies a la voluntat
investigadora dels seus membres i a les aportacions econòmiques de ciutadans i ins-
titucions privades. Aquest sistema de vida i de funcionament va repercutir, evidentment,
en les edicions del DGLC a partir dels anys seixanta, de les quals s'encarregà Josep
Miracle, que va introduir al text de Fabra força noves entrades i modificacions de les
entrades existents, aprovades per la Secció Filològica, i addicions i modificacions reco-
llides personalment. Miracle, però, per respecte a l'obra de Fabra i a l'autoritat de la
Secció Filològica, va marcar explícitament en el text tot allò que era fruit de la seva
aportació personal.
En la sessió plenària d'octubre de 1990, la Secció Filològica, conscient de la seva
responsabilitat en la normativització de la llengua catalana i sabent la importància que
té per als parlants de disposar d'un diccionari normatiu que respongui a les necessitats
de la llengua moderna, va decidir d'abocar els seus esforços i els de les Oficines Lexi-
cogràfiques en l'elaboració del Nou diccionari normatiu, sobre la base que havia de
ser la revisió i l'actualització del diccionari de Fabra i amb la intenció d'anar-lo man-
tenint al dia en futures edicions. L'aprovació de la Llei sobre l'autoritat lingüística
de l'IEC per part del Parlament de Catalunya el 24 d'abril de 1991 no va fer més que
ratificar políticament, si calia, l'impuls del projecte d'elaboració del Nou diccionari
normatiu de la llengua catalana (NDNLC). Aquest projecte, que inicialment s'havia
de dur a terme en un període de sis anys, s'ha hagut d'accelerar i readaptar a un nou
calendari de treball, d'acord amb els compromisos del mateix Institut.
El projecte d'elaboració del NDNLC parteix de sis supòsits fonamentals:
- És el diccionari de l'institut d'Estudis Catalans, i doncs, ha de ser assumit pel
Ple de la Institució, tant en el sentit de la seva acceptació, com en el de la seva
elaboració. Es planteja, per tant, com un treball col·lectiu de l'Institut (i no com
un treball d'una secció concreta) i plenament institucional.
- Serà considerat, quan s'editarà, l'obra de referència normativa fins que l'Institut
no disposi d'un nou diccionari (el gran Diccionari de l'Institut), que s'haurà d'ela-
borar a partir dels materials que es constitueixen en el marc del projecte del Cor-
pus Textual del Català Contemporani.
- És una actualització i regularització del Diccionari general de Pompeo Fabra,
i, per tant, no s'elabora a partir de zero, sinó sobre la base del «canemàs» del
Diccionari general, i es fonamenta, sempre que això respon a les exigències de
la lexicografia contemporània, en els criteris que es van aplicar durant els anys
trenta en la confecció del DGLC.
- Però no obstant aquesta fidelitat, ha d'acoblar-se a les necessitats expressives i
comunicatives del món d'avui i, per tant, ha d'actualitzar-ne la nomenclatura
i el contingut d'acord amb l'estat actual de la llengua, i, si cal, ha de posar el
dia els criteris de presentació dels articles.
-202-El Nou Diccionari Normatiu de la Llengua Catalana
- És diccionari normatiu, 2 i, per aquesta raó, només contindrà els mots de la llengua
que l'Institut considera plenament correctes i identificats com a mots catalans.
No pot contenir, doncs, mots que, tot i ésser correntment usats pels parlants, no
es considerin ni catalans 3 ni correctes.
- Ha de respectar el concepte que una llengua correcta no és una llengua monosis-
temàtica, sinó plural, tant pel que fa a la seva extensió com a la diversitat dels
seus registres. 4
(2) Un diccionari és norma-
tiu si el conjunt dels mots que conté
està integrat pels mots considerats
com a correctes per la norma (en
el cas de la llengua catalana, per la
norma acadèmica). Un diccionari
és descriptiu si recull la totalitat
dels mots usats efectivament pels
parlants, amb independència de la
seva correcció. La majoria de dic-
cionaris generals que no han estat
elaborats per una institució norma-
tiva es troben a cavall entre un i
altre tipus: inclouen el conjunt dels
mots acadèmicament correctes,
però n'integren d'altres d'una fre-
qüència d'ús molt alta i d'abast
geogràfic generalitzat. Però, això
no obstant, no perden de vista una
funció orientadora de l'ús correcte.
(3) Cal precisar que un mot
manllevat d'una altra llengua tam-
bé pot ser considerat català, si el
sistema l'ha assumit com a propi i
amb independència de la seva
adaptació gràfica o formal. Un mot
com espagueti és avui dia un mot
català, en aquest cas adaptat gràfi-
cament (incorporació de la e ini-
cial, simplificació de la doble f) i
morfològicament (el seu plural és
espagueti*); però si el diccionari
normatiu conté allegretto, tot i no
haver estat plenament adaptat en
la forma gràfica, significa que tam-
bé és un mot correcte.
(4) Cal no perdre de vista
que una llengua amb una única
opció expressiva està destinada, a
la llarga, a ser substituïda per una
altra llengua concurrent que abas-
ti la diversitat funcional de neces-
sitats comunicatives i expres-
sives.
1.2. Organització del treball
L'organització dels treballs del NDNLC ha estat (i continua essent), atesos els seus
supòsits fonamentals, d'una gran complexitat, tant pel que fa referència a la distribució
i assumpció dels àmbits de responsabilitat com a l'organització mateixa de les tasques,
si tenim presents el calendari d'acceleració fixat per l'IEC i el nombre de col·laboradors
que hi intervenen.
La Secció Filològica va encomanar a Joan Bastardas, aleshores director de les Ofici-
nes Lexicogràfiques i president de la Comissió Lexicogràfica de la Secció Filològica,
la direcció del projecte, i a M. Teresa Cabré, actualment directora de les Oficines Lexi-
cogràfiques, la seva coordinació.
En aquesta línia, les tasques i responsabilitats en l'elaboració del diccionari s'han
distribuït ordenadament entre les diferents unitats i òrgans que componen l'Institut
d'Estudis Catalans:
- Les Oficines Lexicogràfiques es responsabilitzen de l'organització general dels
treballs i de la preparació dels materials per al diccionari.
- La Comissió Lexicogràfica, composta per membres de la Secció Filològica espe-
cialistes en lèxic, té la responsabilitat de revisar els materials de les Oficines,
d'aprovar les formes proposades i els criteris d'elaboració del diccionari, i de
presentar els treballs a la Secció Filològica.
- La Secció Filològica, el Ple de la qual és qui té l'última paraula sobre els criteris
que cal seguir en l'elaboració del NDNLC, dóna el vist-i-plau al text del dic-
cionari.
- Les seccions de l'IEC i les societats filials adscrites, a les quals pertanyen cien-
tífics de les diverses àrees del saber, són responsables de la selecció de la termi-
nologia especialitzada de cada àmbit temàtic i de l'atribució de les definicions
que hi corresponen.
- Finalment, és el Ple de l'Institut d'Estudis Catalans qui ha d'aprovar el Nou dic-
cionari normatiu de la llengua catalana.
203M.,
1.3. Procés de treball
Posar al dia un diccionari (i sobretot un diccionari que no ha estat revisat periò-
dicament) respectant els supòsits que s'han explicitat més amunt, requereix una organit-
zació complexa de feines i funcions, que en el cas del NDNLC s'han centrat en dos
punts:
- La incorporació al diccionari de paraules generades pels diversos usos socials i
pels avenços de la ciència i la tècnica.
- L'actualització dels continguts (definicions, exemples, accepcions i criteris
lexicogràfics) del DGLC i l'elaboració dels articles corresponents a les paraules
noves.
En aquesta perspectiva, mirant alhora de rendibilitzar aquest treball per a utilit-
zacions posteriors de caràcter divers, s'ha distribuït el treball en tres etapes.
En una primera etapa s'ha inclòs la constitució d'una base de dades general infor-
matitzada 5 (BDOL) 6 que conté, a més del DGLC, paraules de lèxic comú i de lèxics
marcats 1 recollides de fonts diverses (diccionaris, vocabularis especialitzats, reculls
dialectologies, treballs inèdits, etc.)- 8
Paral·lelament a aquesta tasca, també s'ha inclòs en la primera etapa un estudi del
Diccionari general de Pompeu Fabra amb dues finalitats: a) l'anàlisi del text en ell
mateix, marcant els continguts que avui dia poden ser considerats obsolets (i, alhora,
detectant possibles errades del diccionari); i b) l'anàlisi dels criteris implícits amb què
Fabra va elaborar el Diccionari general.
La segona etapa consisteix en la confecció del Nou diccionari normatiu de la
llengua catalana. En aquesta etapa es fixen els criteris lexicogràfics d'elaboració del
diccionari, a partir de l'estudi del DGLC a què acabem de fer referència i d'estudis
de qüestions lingüístiques conflictives; se seleccionen les entrades, les subentrades i
les altres informacions pertinents que han de figurar en el diccionari; 9 es revisen els
articles antics, i s'elaboren articles nous.
La tercera etapa comporta la creació de la base de dades específica del NDNLC
(NOUDIC), un cop ha finalitzat el procés d'elaboració de tots els materials. Aquesta
base de dades conté el material complet i organitzat en articles del Nou diccionari
normatiu de la llengua catalana.
2. LA BASE DE DADES GENERAL (BDOL)
2.1. Constitució
La constitució de la base de dades de les Oficines Lexicogràfiques (BDOL) s'ha
dut a terme amb F objectiu principal de disposar d'un conjunt de materials lexicogràfics
(5) La base de dades consti-
tuïda, si és actualitzada perma-
nentment, permetrà que la Secció
Filològica disposi de materials
prou importants per fer descrip-
cions acurades i justificades de
determinats aspectes del lèxic
de la llengua.
(6) BDOL significa 'base de
dades de les Oficines Lexicogrà-
fiques*.
(7) Es considera lèxic marcar
tots els subsistentes de mots carac-
teritzats dialectalment o funcional-
ment per alguna específicitat res-
trictiva; l'àmbit geogràfic en què
s'usen, el seu caràcter històric, la
pertinença a un determinat regis-
tre temàtic (la terminologia) o for-
mai (el grau de formalitat quant ais
nivells expressius: formal, infor-
mal, vulgar, etc.),
(8) Els criteris que han deter-
minat la selecció dels diccionaris
font han estat purament quantita-
tius: han entrat a BDOL els
diccionaris que contenen un 15 %
d'informació diferent en relació
amb la que conté el DGLC.
(9) En aquest punt cal fer
esment que la responsabilitat de
la selecció d'entrades noves està
distribuïda entre la Secció Filolò-
gica i la resta de seccions de l'Ins-
titut. La Secció Filològica es fa
càrrec de la selecció d'entrades
noves de lèxic comú, de dialecta-
lismes i de termes argòtics. Les
altres seccions de l'IEC (Secció
Histórico-Arqueològica, Secció de
Filosofia i Ciències Socials, Sec-
ció de Ciències i Tecnologia, i
Secció de Ciències Biològiques)
s'ocupen de la selecció de la ter-
minologia especialitzada i de
l'atribució de definicions als ter-
mes seleccionats.El Nou Diccionari Normatiu de la Llengua Catalana
en un format que permeti, d'una banda, realitzar tota mena d'estudis lèxics i, de F altra,
fornir dades per a qualsevol projecte lexicogràfic.
Fins ara ha servit per establir els criteris en què es basa el DGLC i els que s'han
aplicat en l'elaboració del nou diccionari, i, d'altra banda, ha permès de disposar de
dades per a la redacció del NDNLC.
2.2. Estructura
Els camps en què s'estructura cada registre d'aquesta base de dades lexicogràfica
es poden dividir en quatre blocs ben diferenciats segons el tipus d'informació que con-
tenen:
- En la part del registre, corresponent a la identificació del mot, hi consten Ven-
trada, que és el mot de referència per a totes les fonts; un codi numèric d'iden-
tificació del mot, que és assignat automàticament pel programa informàtic, i un
seguit de dades complementàries comunes a totes les fonts.
- En la part corresponent a la informació procedent de les fonts, hi figuren di-
versos camps, que inclouen informació específica procedent d'una font. En
aquests camps s'hi especifiquen: la. font de procedència de les informacions i
totes les informacions contingudes en aquesta font.
- La tercera part, que correspon a les propostes lèxiques, reprodueix en forma
de camps l'estructura dels articles del DGLC, i conté tota la informació que sobre
un mot proposen les Oficines Lexicogràfiques per al NDNLC. Aquesta proposta
pot coincidir amb les informacions que consten al DGLC, però també pot ser
parcialment o totalment nova respecte al DGLC, quan es tracta d'una entrada
nova o de la modificació d'un article del diccionari Fabra.
- La darrera part de cada registre dóna raó de la gestió de les dades, que indica
l'etapa d'elaboració en què es troba cada fitxa lexicogràfica (definitiva / provi-
sional / pendent d'estudi, etc.) i les etapes per les quals ha passat.
2.3. Consultes
L'estructura de la base de dades dóna la possibilitat de recuperar selectivament
les informacions introduïdes, la qual cosa ha servit per detectar errors i incoherències
de tota mena que hi pogués haver en el DGLC, per elaborar criteris lexicogràfics, per
homogeneïtzar entrades de característiques semblants, etc.
La recuperació de dades de BDOL pot tenir dues formes: en línia, a través dels
terminals de l'ordinador, o bé en suport imprès-en forma de llistats. La selecció d'un
o altre format depèn del tipus de consulta que es vol fer, del temps que s'inverteix en
el procés i de la quantitat de dades que es pretén recuperar.M. TERESA CABRÉ, MARIA BOZZO, ÀNGELS EGEA, MARTA JUNCADELLA, CAROLINA SANTAMARÍA
3. L'ELABORACIÓ DEL NDNLC
L'elaboració pròpiament dita del Nou diccionari normatiu de la llengua catala-
na ha estat distribuïda en cinc fases, tal com sintetitza el quadre annex al final d'aquest
article. Cada fase implica un conjunt de treballs i un seguit de decisions que conflueixen
al final de tot el procés i que constitueixen un pas important en la confecció del text
del diccionari. En aquestes fases es tracten els temes següents: l'elaboració de criteris
lexicogràfics, l'actualització de la nomenclatura del DGLC, l'elaboració d'articles,
l'aprovació del text del diccionari i la publicació de l'obra.
3.1. Fase primera: elaboració de criteris lexicogràfics
Aquesta fase, que culmina amb la fixació dels criteris lexicogràfics que s'han de
seguir en l'elaboració del nou diccionari, està estretament lligada, com ja s'ha dit, a
l'estudi del DGLC, perquè l'elaboració del Nou diccionari normatiu de la llengua
catalana s'ha de basar, sempre que sigui possible i racional, en els criteris utilitzats
en el Diccionari general de la llengua catalana de Pompeu Fabra. Per aquest motiu,
un estudi aprofundit del DGLC permet:
- Explicitar els criteris d'elaboració implícits en el DGLC.
- Determinar quins d'aquests criteris han estat modificats posteriorment per la Sec-
ció Filològica.
- Decidir en quins casos cal seguir el criteri de Fabra, en quins altres el de la Secció
Filològica, o bé si cal refusar el criteri inferit i establir-ne un de nou.
- Establir criteris, en els casos en què no s'ha pogut detectar cap sistematicitat
en el Diccionari general.
L'estudi dels criteris de Fabra, que és el fonament d'aquesta primera fase, comença
amb l'anàlisi de totes les informacions que pot contenir un article del DGLC, encara
que no apareguin de manera sistemàtica en cada un dels articles. També explicita com
es representen determinades informacions i en quin punt de l'article se situen.
A més de l'estudi sistemàtic, es fa una lectura del text del DGLC per detectar els
errors que pot contenir i una correcció posterior dels errors detectats.
Es pot sistematitzar l'estudi de les informacions que dóna el DGLC en tres apartats,
que fan referència als tres eixos d'una obra lexicogràfica: les entrades, els articles i
l'estructura general.
3.1.1. Entrades
L'estudi de les entrades abasta les entrades pròpiament dites, que encapçalen l'arti-
cle i que en el DGLC estan escrites en negreta, i les formes alternatives, que gene-
•206El Nou Diccionari Normatiu de la Llengua Catalana
ralment segueixen l'entrada i tenen representacions tipogràfiques diferents (amb lletra
negreta separades de l'entrada per una coma o amb lletra cursiva i entre claudàtors).
En l'estudi de les entrades es tenen presents dos tipus d'informacions:
D'una banda, informacions que fan referència al segment entrada i tracten del tipus
d'entrades (paraules, locucions, afixos), de la seva representació gràfica (qüestions
ortogràfiques, formes alternatives) i dels aspectes morfològics (formes flexionades,
forma dels afixos).
D'altra banda, informacions que fan referència a les relacions entre les entrades,
i que, per tant, serveixen per estudiar les entrades com a integrants de la nomenclatu-
ra del diccionari (proporció d'entrades de lèxics marcats, tractaments dels homògrafs, etc.).
A partir dels estudis elaborats s'estableixen els criteris següents:
- Criteris d'inclusió d'entrades procedents de lèxic comú, de les diverses llengües
d'especialitat, dels diferents dialectes geogràfics, i d'inclusió de termes d'argot
i de manlleus.
- Criteris d'inclusió de noms propis, sigles, acrònims, marques registrades, locu-
cions, i també prefixos, sufixos i formes prefixades i sufixades.
- Criteris d'inclusió de derivats aspectius i de derivats adverbials en -ment
- Criteris d'inclusió d'entrades de noms i adjectius amb una flexió diferent de la
general: entrades en plural, entrada d'una sola forma (masculina o femenina)
en els adjectius, etc.
- Criteris per determinar la conveniència d'establir entrades diferents en el cas
d'homògrafs, formes alternatives, formes femenines d'alguns substantius, for-
mes del participi dels verbs, etc.
- Criteris per fixar la grafia dels mots compostos, dels manlleus, dels cultismes i
d'altres casos vacil·lants.
- Criteris de representació de les formes flexionades regulars en els noms i els
adjectius.
3.1.2. Articles
L'estudi dels articles abasta totes les informacions que conté o pot contenir un article
del DGLC després de l'entrada. Les informacions sobre el contingut, que són molt
diverses, es poden agrupar en quatre blocs específics: el primer fa referència als aspectes
complementaris de l'entrada, el segon bloc tracta del contingut de les accepcions, el
tercer estudia les subentrades i el quart abasta les relacions entre els continguts d'articles
diferents.
a. Informacions complementàries a l'entrada: Inclou l'estudi de les informacions
sobre la procedència o la forma de l'entrada (informacions etimològiques i morfo-
lògiques). Aquests estudis permeten establir els criteris següents:
207M. TERESA CABRÉ, MARIA BOZZO, ÀNGELS EGEA, MARTA JUNCADELLA, CAROLINA SANTAMARÍA
- Criteris d'inclusió d'informació sobre l'etimologia d'una entrada, sobre la in-
clusió d'informacions adjuntes a l'etimologia: llengua d'origen, forma gràfica
i pronúncia del mot original.
- Relació de les llengües d'origen que han de constar en el Nou diccionari.
- Criteris d'inclusió i de representació de formes irregulars de plurals, en els noms,
i de formes flexionades, en els verbs.
b. Informacions de les accepcions: Aquest bloc d'estudis sobre l'article se cen-
tra en les informacions que contenen cada una de les accepcions i subentrades de l'ar-
ticle. Cada article conté una accepció o diverses accepcions, i tant en un cas com en
l'altre cal veure les informacions de cada accepció. Aquestes informacions poden ser
sintàctiques, semàntiques i pragmàtiques:
- Les informacions sintàctiques fan referència a la categoria gramatical gene-
ral i a la subcategorització dels mots. L'estudi del DGLC serveix per determi-
nar les categories gramaticals que apareixen en els articles, com i en quins llocs
de l'article es representen, i quantes accepcions afecten.
- Les informacions semàntiques apareixen en les definicions i en algunes mar-
ques valoratives, representades en el DGLC per abreviatures com ara fig., per
ext., etc., que contenen els articles. De les definicions convé analitzar-ne els tipus
en relació amb els diversos grups morfològics i amb els grups semàntics, tenint
en compte el nombre d'accepcions dels articles.
- Les informacions pragmàtiques inclouen les marques d'ús, representades al
DGLC per abreviatures com ma pop., fam., vulg., etc., i els exemples. El seu
estudi fa palès l'abast dins l'article de les marques d'ús, l'esquema dels exemples
i el tipus d'entrada que inclou exemples.
Els estudis que acabem d'esmentar, com en el cas de les entrades, serveixen per
elaborar un seguit de criteris per al NDNLC:
- Relació de les categories gramaticals i de les possibles combinacions de cate-
gories per al Nou diccionari, amb les abreviatures corresponents.
- Criteris sobre l'obligatorietat d'informació de les categories gramaticals i el seu
abast, és a dir, quan una categoria afecta el conjunt de l'entrada, quan s'aplica
a una o més d'una accepció concreta i quan s'aplica només a un exemple o a
una subentrada concreta.
- Criteris per determinar en quins casos el subjecte i els complements del verb
definit formen part de la definició i com es representen,
- Relació de les valoracions semàntiques que s'han de fer servir en el nou dic-
cionari, amb les abreviatures corresponents.
- Criteris d'inclusió de valoracions semàntiques i l'abast que han de tenir dins l'ar-
ticle.
- Criteris referents a la definició, que en determinen els trets bàsics i els trets co-
•208-El Nou Diccionari Normatiu de la Llengua Catalana
-
-
-
-
muns a diversos grups d'entrades, atenent a la categoria gramatical, ais marcadors
morfològics de Fentrada i als camps semàntics.
Relació de les marques d'ús que s'han d'emprar en el diccionari, amb les
abreviatures corresponents.
Criteris d'inclusió de marques d'ús i de l'abast d'aquestes marques dins de l'ar-
ticle.
Criteris per determinar què s'entén per exemple en el NDNLC,
Criteris d'inclusió d'exemples en una accepció i del tractament d'exemples inade-
quats (obsolets, ofensius per a algun grup social, etc.) que hi pugui haver en el
DGLC.
c. Subentrades: Les subentrades són les informacions lèxiques que contenen els
articles i que, juntament amb les entrades, formen la nomenclatura del diccionari. Com
que el diccionari no dóna com a entrades els sintagmes travats, els articles contenen
en el seu interior la part de la nomenclatura del diccionari que correspon als sintagmes.
L'estudi de les subentrades inclou l'establiment de la tipologia de les expressions
(locucions, sintagmes i frases fetes) i la detecció dels criteris d'inserció d'una suben-
trada en un article.
D'aquests estudis, se'n desprenen els criteris següents:
- Criteris per determinar què s'entén per subentrada en el NDNLC.
- Criteris d'inclusió de subentrades referits a l'entrada a la qual van lligades i so-
bre la seva ordenació dins l'article.
- Criteris sobre les informacions adjuntes opcionals i obligatòries de les suben-
trades.
d. Remissions: Els articles del diccionari es relacionen entre si a través de les remis-
sions, i, d'aquesta manera, palesen les seves relacions sinonímiques. L'estudi d'aques-
tes relacions permet establir els criteris pels quals Fabra suposadament priorítzà una
entrada per sobre d'una altra i controlar si són aplicats sistemàticament en el DGLC.
Permet, també, d'establir els criteris per determinar l'ús de les remissions i la seva
representació en el Nou diccionari normatiu.
3.L3. Estructura
En l'estudi del DGLC cal buscar, també, els criteris referents a restructura:
- L'estudi de la macroestructura serveix per analitzar l'ordenació de les entrades
i els aspectes tipogràfics que afecten el conjunt del diccionari.
- L'estudi de la microestructura del diccionari serveix per fer un inventari de les
informacions que pot contenir un article, analitzar-ne l'opcionalitat, l'ordre d'apa-
rició i la representació tipogràfica.
209-M. TERESA CABRÉ, MARIA BOZZG, ÀNGELS EGEA, MARTA JUNCADELLA, CAROLINA SANTAMARÍA
A partir dels criteris detectats en l'estudi s'estableixen els criteris següents:
- Criteris sobre les informacions que ha de contenir una accepció, sobre la situació»
i'ordre i les relacions que mantenen entre si ies diverses accepcions,
- Criteris d'ordenació de les diverses accepcions (semàntics, cronològics, grama-
ticals, etc.) i d'ordre de prioritats entre aquests diversos criteris.
- Criteris sobre Fús dels diferents tipus de separadors d'accepcions (barra, doble
barra i punt i a part).
3.2, Fase segonaï actualització de la nomenclatura
La constitució de qualsevol base de dades lexicogràfica, un cop confeccionáis els
programes que han de sostenir-la, requereix de seleccionar les fonts que, seguint criteris
explícits, han de fornir els futurs diccionaris d'entrades lèxiques. Un cop fixada la
selecció, cal preparar les dades convenientment, introduir-les a la base de dades seguint
un protocol rígidament sistemàtic i, finalment, verificar-Íes per garantir-ne la fidelitat
a les fonts.
Així, de cara a l'elaboració de la nomenclatura del Nou diccionari normatiu, es
procedeix a una selecció de les entrades que constitueixen la base de dades lexicogràfica
(que provenen tant del DGLC com d'altres fonts seleccionades) i a l'aprovació de la
selecció feta.
3.2. t Fonts de BDOL
Les fonts que es tenen en compte a l'hora de constituir BDOL són de diversos tipus:
algunes són de lèxic general i altres de lèxics marcats o específics. Els tipus de fonts
més rellevants han estat els següents:
a. Diccionaris de llengua: Tenint en compte que F objectiu principal d'aquesta
base de dades és l'actualització del DGLC, és lògic que la font principal sigui
el mateix DGLC {2a edició), completat amb les addicions, íes modificacions
i les supressions tant d'entrades com d'accepcions aprovades per la Secció Filo-
lògica i publicades en els Documents de la Secció Filològica, I i II.
Una font d'importància destacada és el Diccionari de la llengua catalana
d'Enciclopèdia Catalana, per tal com ha estat avalat per t'IEC i ha pogut fer,
així, una funció de suplència del diccionari normatiu actualitzat.
D'entre diversos diccionaris monolingues i plurilingües, es seleccionen els que
presenten diferències superiors ai 15 % respecte al DGLC. Les diferències poden
consistir en addicions o modificacions tant d'entrades com d'accepcions.
b. Diccionaris especialitzats» vocabularis i reculis: En la selecció de les fonts
de terminologia i d'argot, a més dels diccionaris de lèxic general, es tenen en
•210El Nou Diccionari Normatiu de la Llengua Catalana
compte diversos diccionaris especialitzats, els mots aprovats pel Consell Su-
pervisor del Termcat, altres vocabularis, glossaris d'obres generals, articles di-
versos i reculls publicats en revistes.
Per a la terminologia, abans d'escollir els vocabularis especialitzats que ser-
veixen per fornir la base de dades, s'estabíeixen setanta àrees temàtiques, so-
bre la base de l'anàlisi de les àrees fixades pel Termcat» la Gran enciclopèdia
catalana, la classificació decimal universal per a biblioteques i el nomenclàtor
temàtic de la UNESCO i els suggeriments de les seccions de l'IEC.
Materiaís inèdits: Una font important d'informació són materials inèdits de
procedències diverses» alguns dels quals són sol·licitats per les Oficines Lexico-
gràfiques i d'altres corresponen a l'oferiment espontani de les persones que
els han elaborat.
Dels materials no publicats cal destacar principalment:
- Un primer bloc constituït per neologismes de tres procedències: a) la premsa
(neologismes de l'Observatori de Neoiogia), i0 b) obres literàries (recull de
neologismes literaris elaborat per Júlia Butinà a partir d'un buidatge de «Les
Millors Obres de la Literatura Catalana») i c) les aportacions fetes pel Servei
de Correcció de l'IEC,
- Un segon bloc constituït pel material fornit pels mitjans de comunicació (in-
ventaris procedents de serveis lingüístics de publicacions periòdiques i
d'emissores de ràdio i televisió).
- Un tercer bloc que afecta la terminologia i que està integrat per inventaris
d'algunes àrees temàtiques que el Termcat proporciona a les Oficines partint
dels materials que conté la seva base de dades.
(10) L'Observatori de Neo-
iogta acull un projecte de recerca
subvencionat per la Secció Filo-
lògica de l'Institut d'Estudis Ca-
talans que consisteix en la reco»
pilació en suport automàtic cíe les
paraules noves qas des de Î989
van apareixent a la premsa edita-
da a Barcelona.
(It) L'escannerització del
DGLC s'ha realitzat en col·labo-
ració amb el projecte de! Corpus
Textual Informatitzat de la Llen-
gua Catalana, dei mateix IEC, i
àrab el Servei de Tractament de
Textos Catalans de la Universitat
de Barcelona.
d Col·laboracions personals: Una part del material de la base de dades sorgeix
de col·laboracions personals, entre les quals es poden destacar les següents:
- Llistes elaborades per membres de la Secció Filològica, parlants d'alguna
de les variants diatòpiques del català, que contenen mots representatius dels
diferents àmbits dialectals.
- Propostes de noves entrades i noves accepcions i de correcció d'errors
detectats en el DGLC, fets per persones molt diverses al llarg dels anys i
recollits per les Oficines Lexicogràfiques.
Un cop les fonts són seleccionades, es fa un treball de preparació per a la intro-
ducció de les informacions a BDOL. Es segueixen dos procediments diferents
per introduir les dades:
- L'escannerització de textos serveix per introduir el text del DGLC, font prin-
cipal de BDOL. S'introdueix en primer lloc el text de la primera edició del
DGLC, i s'hi incorporen posteriorment les diferències detectades entre ia
primera i la segona edició. 11M.
TERESA CABRÉ, M A R I A BOZZO, ÀNGELS E G E A , M A R T A JUNCADELLA, CAROLINA SANTAMARÍA
L e s dades procedents d'altres fonts són introduïdes a B D O L m a n u a l m e n t . ' 2
3.2.2. Selecció de nomenclatura
Amb les informacions procedents de les diferents fonts contingudes a BDOL, es
fa una primera selecció de dades amb F objectiu de delimitar la nomenclatura del Nou
diccionari normatiu de la llengua catalana."
a. Criteris
Els criteris bàsics per a la selecció d'entrades de BDOL s'estableixen tenint en
compte quatre elements:
- Que el text del DGLC, que és el text de base del NDNLC, s'havia de respectar
al màxim possible. En la selecció, doncs, s'han recollit (amb algunes esmenes)
totes les entrades que conté el DGLC.
- Que Pobjectiu del treball és confeccionar un diccionari de llengua general (i no
pas un diccionari especialitzat). Aquest objectiu ha fet que s'hagi hagut de pres-
cindir dels termes massa especialitzats que el parlant mitjanament culte no
empraria espontàniament.
- Que els parlants dels diferents dialectes del català s'hi han de sentir representats.
Tot i que no es tracta d'un diccionari dialectal, s'han de recollir les formes pròpies
dels grans dialectes catalans (tenint presents els criteris restrictius sobre els mots
dialectals aprovats i publicats per la Secció Filològica als Documents de la Secció
Filològica, II) perquè el diccionari sigui equilibrat des del punt de vista de les
variants geolingüístiques.
- Que l'extensió del NDNLC no ha de sobrepassar en més d'un 30 % l'extensió
del DGLC.
b. Procés de selecció
Pel que fa a la nomenclatura ja existent al DGLC, el procés de selecció ha consistit
en la proposta de supressió d'algunes entrades del Diccionari general a partir de la
lectura acurada que s'ha fet del text de Fabra i els criteris aprovats per la Secció
Filològica.' 4
El procés de selecció de les entrades noves s'ha fet sobre els llistats obtinguts de
BDOL. A cada entrada dels llistats esmentats se li ha atribuït un codi numèric que
indica el grau d'importància per ser incorporat al NDNLC.
Els llistats s'han distribuït, segons el tipus d'unitats lèxiques, en quatre blocs per
tal de facilitar el treball als diversos especialistes i assessors:
a) Lèxic comú. Les entrades corresponents a aquest bloc de llistats han estat selec-
cionades pels membres de la Secció Filològica.
(12) Aquesta tasca l'han dut
a terme becaris col·laboradors,
tots estudiants de filologia cata-
lana.
(13) Aquesta selecció de
dades ha estat necessària, tot i que
les informacions ja havien estat
introduïdes de manera selectiva,
a causa de la diversitat de les fonts
que s'han incorporat a BDOL, de
la multiplicitat d'especialistes que
hi han intervingut i de l'extensió
del període temporal en què s'ha
realitzat la introducció de les
dades.
(14) Les supressions que
s'han dut a terme solen ser de fit-
xes que inclouen entrades poc do-
cumentades, absoletes, massa es-
pecialitzades en qualsevol aspecte
(tècnic, dialectal, argòtic). barba-
rismes innecessaris, etc., o, sim-
plement, que no s'adeqüen als
criteris fixats per la Comissió
Lexicogràfica (criteri sobre la su-
pressió dels noms propis com a
entrades de diccionari, criteris so-
bre els gentilicis, criteri sobre els
participis adjectivats, etc.).El Nou Diccionari Normatiu de la Llengua Catalana
b) Terminologia. De la selecció de termes, se n'han fet càrrec els especialistes
de les diverses àrees del saber, membres de les seccions de l'Institut d'Estudis
Catalans o d'alguna de les seves societats filials.
c) Dialectalismes. La selecció de dialectalismes ha estat fruit d'un recull que han
fet membres de la Secció Filològica parlants de les diferents varietats dialectals,
revisats a continuació per dos lingüistes també parlants de la mateixa varietat
dialectal.
d) Argot. La selecció de l'argot l'han feta lingüistes de generacions diferents, per
tal d'aconseguir que els termes fossin compartits per una part presumptament
representativa de la societat.
Les Oficines Lexicogràfiques, un cop lliurats els diferents llistats, han acarat les
diverses qualificacions donades a cada un dels mots i han elaborat una proposta d'ac-
ceptació. Aquesta proposta ha passat sistemàticament a la consideració de la Comissió
Lexicogràfica i de les seccions de l'IEC.
c. Selecció de manlleus
Paral·lelament i complementària a les tasques de selecció que acabem de veure,
les Oficines Lexicogràfiques han preparat la documentació de base per a la discussió
sobre la incorporació de manlleus al Nou diccionari normatiu.
Per facilitar la selecció dels manlleus als membres de la Comissió Lexicogràfica
i als membres de la Secció Filològica, atès que es tracta d'un tipus de mots especial-
ment polèmic, s'ha elaborat un estudi detallat de cada cas a partir d'una graella de
criteris:
a) La documentació del mot en les fonts de referència [1) Diccionari general de
la llengua catalana, 2) Diccionari de la llengua catalana, 3) Diccionari ca-
talà-valencià-balear o Diccionari etimològic i complementari de la llengua
Catalana, 4) Sense cap documentació].
b) El grau de necessitat d'aquest mot, per a la qual cosa s'ha indicat si hi havia
un recanvi genuí que pogués expressar la mateixa idea.
c) La indicació del registre del mot, per comprovar si hi ha o no canvi de regis-
tre respecte al mot que la llengua ja posseeix.
d) El grau d'adaptació del mot al sistema lingüístic.
3.3. Fases tercera i quarta: elaboració d'articles i elaboració del text del
diccionari
Els criteris d'elaboració dels articles del NDNLC aprovats per la Secció Filològica
són aplicats en el text del DGLC i serveixen de pauta per a l'elaboració dels articles
nous.
213M .
Per dur a terme aquesta tasca, les Oficines Lexicogràfiques han redactat uns do-
cuments de treball que permeten transformar els criteris elaborats en la fase anterior
en instruccions clares i precises. Aquests documents d'instruccions permeten que tot
el conjunt de col·laboradors dugui a terme la regularització del text del DGLC i l'ela-
boració d'articles nous d'una manera ràpida, coherent i segura.
3.3.1. Regularització del text del DGLC
Un cop establerts els criteris definitius, i com a primer pas en F elaboració del text
del NDNLC, s'han d'aplicar aquests criteris al text del DGLC per tal de regularitzar-
lo d'acord amb els nous criteris. Aquest treball es realitza a partir dels llistats extrets
de BDOL, que contenen tota la informació del DGLC sobre el punt corresponent.
3.3.2. Actualització dels continguts
Regularitzat el text del DGLC, se n'actualitzen els continguts, fet que comporta
modificacions i addicions respecte als articles del diccionari de Fabra, que es poden
esquematitzar en els punts següents:
a) Supressió d'alguns dels significats del DGLC, perquè són erronis o massa espe-
cialitzats.
b) Modificació o supressió de definicions, exemples, sinònims i remissions del
text del DGLC considerats obsolets, incomplets o marcats ideològicament.
c) Elaboració de les noves accepcions, que recullen tota la informació pertinent
continguda en les fitxes.
d) Incorporació de les marques d'ús corresponents als mots.
e) Incorporació d'exemples que il·lustren els usos de les entrades.
f) Incorporació de subentrades que completen la nomenclatura del diccionari.
3.3.3. Elaboració d'articles nous
L'actualització de la nomenclatura del DGLC comporta, finalment, la incorporació
de tots els neologismes de cada tipus de lèxic (lèxic comú, dialectalismes, argot i ter-
minologia), 15 que han estat seleccionats pels diferents especialistes. Per a aquests casos,
s'elaboren els articles complets del diccionari seguint els criteris aprovats per la Secció
Filològica i les informacions recollides de les diverses fonts. L'elaboració d'aquests
articles inclou les quatre operacions següents:
a) L'establiment de la forma de l'entrada.
(J5) En aquest cas es consi-
deren neologismes tots aquells
mots que no tenien entrada en el
DGLC.£/ Nou Diccionari Normatiu de la Llengua Catalana
b) La selecció de íes informacions complementàries de l'entrada (morfològiques
i etimològiques).
c) La selecció d'informacions sintàctiques» semàntiques i pragmàtiques per als
nous articles.' 6
d) La selecció de subentrades i l'elaboració de la definició per a cada una de les
subentrades.' 7
3.3.4. Revisió
(16) La multiplicitat de
fonts que constitueix BDOL fa
que en moltes ocasions hi hagi in-
formacions contradictòries d'un
mateix raot o d'un mateix article.
Per solucionar el problema quan
hi tia divergència, es demana als
especialistes qae seleccionin íes
informacions pertinents, i les Ofi-
cines Lexicogràfiques apliquen
els criteris del NDNLC a les in-
formacions seleccionades.
(17) Com en el cas de la
selecció cíe la nomenclatura i de
l'actualització dels continguts, in-
tervenen dos grups d'especialistes
en l'elaboració dels articles:
- Per al lèxic comú, efs dia-
lectalismes i l'argot, els articles
són elaborats a te Oficines Lexi-
cogràfiques partint de les infor-
macions recollides en les diverses
fonts. És la Comissió Lexicogrà-
fica qui els dóna el vîst-i-piau i en
proposa l'aprovació a Sa Secció
Filològica.
- Per a ïa terminologia, són
efs membres de les seccions o de
les societats filials de l'IEC els
qui elaboren les definicions; dels
termes partint, també, de! material
contingut a BDOL. Les Oficines
Lexicogràfiques completen la res-
ta dels articles.
El procés d'elaboració del Nou diccionari normatiu es tanca amb tres fases de
revisió del text final: la pâmera revisió la duen a terme les Oficines Lexicogràfiques;
la segona, les diverses seccions de l'Institut; i la darrera, ïa Secció Filològica.
La primera revisió del text del Nou diccionari consisteix en una lectura del text
final amb dues finalitats bàsiques:
a) Comprovar que els criteris lexicogràfics aprovats s'han aplicat uniformement
i sistemàtica.
b) Comprovar que les informacions que conté cada un dels articles no són repe-
titives nï incoherents.
La primera revisió del text ben segur que detecta algunes incongruències i porta
a alguns canvis en les propostes que en el seu moment han fet els especialistes i asses-
sors que han elaborat i revisat els articles per blocs temàtics. Aquest fet pot provocar
ambigüitats o errors, sobretot en la terminologia.
En la segona revisió, per tal d'abordar els possibles errors fruit de la primera revisió,
es tramet a les seccions de FIEÇel llistat dels canvis que s'han fet en cada cas, perquè
comprovin que no s'hi hagi introduït cap equivocació en les definicions de conceptes
científics i tècnics.
La tercera i última revisió, que duen a terme la Comissió Lexicogràfica i la Secció
Filològica, consisteix a fer una lectura del text del Nou diccionari normatiu amb la
finalitat de comprovar que les revisions anteriors s'han fet correctament i poder així
presentar el text al Pie de l'Institut d'Estudis Catalans perquè sigui aprovat.
L'actualització del Diccionari general de la llengua catalana és un projecte ins-
titucional de rinstittit d'Estudis Catalans, que té ei mandat de la societat de regular i
normativitzar la llengua. Cal, doncs, que l'Institut aprovi en sessió plenària el text
del Nou diccionari normatiu de la llengua catalana.
3.4 Fase cinquena: publicació del Nou diccionari
El projecte d'actualització del DGLC culmina amb la creació d'una base de dades
específica només per al text del Nou diccionari normatiu, a partir de la qual s'iniciarà
la cinquena fase del projecte: la publicació del NDNLC.
215M .
La publicació de l'obra inclou, d'una banda, totes les tasques pròpies de l'edició
d'un llibre (elaboració d'un programa d'edició, correcció d'originals, galerades i pagi-
nades, etc.), i, de l'altra, l'edició del text del diccionari en suport informàtic. 18
És evident que tota la feina exposada en aquest article fóra debades si el Nou diccio-
nari normatiu de la llengua catalana no és assumit per les institucions del país com
a instrument fonamental per a la normalització lingüística i si la societat catalana no
l'acull com a eina fonamental de treball i de consulta.
Estiu 1994
M. TERESA CABRÉ
MARIA BOZZO
ÀNGELS EGEA
MARTA JUNCADELLA
CAROLINA SANTAMARÍA
Oficines Lexicogràfiques de l'Institut d'Estudis Catalans
REFERÈNCIES BIBLIOGRÀFIQUES
J.; CABRÉ, T.; ALSINA, V.; Bozzo, M.; JUNCADELLA, M.; SANTAMARÍA, C.
(1992) «Normativa lèxica del català, L'actualització del Diccionari normatiu»,
A: XXe Congrès International de Linguistique et Philologie Romanes. Tome IV,
Section VI-Lexicographie/Iberoromania. Zuric.
FABRA, P. (1932) Diccionari general de la llengua catalana. Llibreria Catalònia, Bar-
celona.
— (1982) Diccionari de la llengua catalana (la éd.). Enciclopèdia Catalana, Bar-
celona.
— (1993) Diccionari de la llengua catalana (3a ed. ampliada i actualitzada). Enci-
clopèdia Catalana, Barcelona.
— (1991) Documents de la Secció Filològica, I. Institut d'Estudis Catalans, Barce-
lona.
— (1993) Documents de la Secció Filològica, IL Institut d'Estudis Catalans, Barce-
lona.
RAFEL, J. (1987) «El "Diccionari del Català Contemporani"». Seri-a d'Or, núm. 333,
pàg. 428-431.
BASTARDAS,
( ! 8} La feina, però, no
s'acaba amb la publicació del Nou
diccionari normatiu. La societat
i la llengua evolucionen constant-
ment i aquesta evolució ha de re-
collir-se sistemàticament en els
materials de tes Oficines Léxico*
gràfiques de cara a tes noves edi-
cions del diccionari.
Cal tenir en compte també que
el període en què s'ha preparat la
primera edició del diccionari no
ha bastat per tractar sistemàtica-
ment tota la seva informació. Les
noves edicions hauran d'anar su-
perant progressivament íes ante-
riors.
El fet de disposar d'una base
de dades en suport automàtic
(BDOL) facilitarà aquests treballs
de revisió i reactualització del
diccionari. Una base de dades
d'aquesta mena pot esdevenir el
punt de partida fonamental per a
qualsevol projecte lexicogràfic í
per a qualsevol estudi sobre lèxic.
Per aquest motiu, la voluntat de
les Oficines Lexicogràfiques és
que, en el futur, la base de dades
del diccionari sigui una eina de
consulta a l'abast de tota la comu-
nitat investigadora i punt de su-
port per a la normalització de la
llengua.El Nou Diccionari Normatiu de la Llengua Catalana
ELABORACIÓ DEL NOU DICCIONARI NORMATIU DE LA LLENGUA CATALANA
RESPONSABLES
TREBALLS
CRITERIS LEXICOGRÀFICS
entrades
Oficines
Lexicogràfiques
mètode
articles
estudi DGLC
text
i presentació
elaboració dels criteris del NDNLC
Comissió
Lexicogràfica
Secció
Filològica
TREBALLS
RESPONSABLES
ACTUALITZACIÓ DE LA NOMENCLATURA
selecció de fonts
d'actualització lèxic comú Secció Filològica
preparació terminologia seccions de l'IEC
verificació
dialectalismes Secció Filològica
aprovació
autoconstitució
araot
LLISTA D'ENTRADES NOVES DEL NDNLC
FIXACIÓ DELS CRITERIS D'ELABORACIÓ DEL NDNLC
TREBALLS
RESPONSABLES
ELABORACIÓ D'ARTICLES
regularització de
aplicació dels presentació
criteris al
actualització de
1 continguts
elaboració d'articles nous
Oficines
Lexicogràfiques
Comissió
Lexicogràfica
Secció
Filològica
revisió
DGLC
TEXT DEL NOU
DICCIONARI NORMA-
TIU DE LA LLENGUA
CATALANA
entrades
entrades noves
DGLC regularitzat
articles
articles nous
TREBALLS
RESPONSABLES
APROVACIÓ DEL TEXT DEL NDNLC Ple de l'IEC
TREBALLS
RESPONSABLES
PUBLICACIÓ
correcció del text
Servei de Correcció
preparació de l'edició
217
Secció Filològica
